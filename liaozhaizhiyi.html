<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xml:lang="zh-CN" xmlns="http://www.w3.org/1999/xhtml" lang="zh-CN">
<head><meta content="text/html; charset=utf-8" http-equiv="Content-Type" />
<title>聊斋志异</title>
<style>
    body{font-family: '新宋体';line-height: 24px;margin-left: 220px; transition: margin-left 0.3s;}
    u{font-weight: bold;text-underline-offset: 4px; }
    .volume {
        font-weight: bold;
        margin-top: 10px;
    }
    #navigation a {
        text-decoration: none;
        color: #333;
        display: block;
        padding: 3px 0 3px 5px;
    }
    #navigation a:hover {
        color: #0078d4;
        background-color: #e0e0e0;
    }
    #navigation > ul {
        list-style-type: none;
        padding-left: 10px;
    }
    #navigation ul ul {
        list-style-type: none;
        padding-left: 10px;
        display: grid;
        grid-template-columns: 1fr 1fr;
        gap: 5px;
    }
    @media (max-width: 768px) {
        #navigation {
            width: 180px;
        }
        body {
            margin-left: 200px;
        }
    }
</style>
</head>
<body>
<div id='navigation' style='position: fixed; left: 0; top: 0; width: 200px; height: 100%; overflow-y: auto; background-color: #f5f5f5; padding: 10px; border-right: 1px solid #ddd;'>
    <h3 style='margin-top: 0;'>目 录</h3>
    <ul>
        <li class='volume'><a href='#volume_1'>卷一</a><ul>
        <li><a href='#chapter_1_000'>考城隍</a></li>
        <li><a href='#chapter_1_001'>耳中人</a></li>
        <li><a href='#chapter_1_002'>尸变</a></li>
        <li><a href='#chapter_1_003'>喷水</a></li>
        <li><a href='#chapter_1_004'>瞳人语</a></li>
        <li><a href='#chapter_1_005'>画壁</a></li>
        <li><a href='#chapter_1_006'>山魈</a></li>
        <li><a href='#chapter_1_007'>咬鬼</a></li>
        <li><a href='#chapter_1_008'>捉狐</a></li>
        <li><a href='#chapter_1_009'>荍中怪</a></li>
        <li><a href='#chapter_1_010'>宅妖</a></li>
        <li><a href='#chapter_1_011'>王六郎</a></li>
        <li><a href='#chapter_1_012'>偷桃</a></li>
        <li><a href='#chapter_1_013'>种梨</a></li>
        <li><a href='#chapter_1_014'>劳山道士</a></li>
        <li><a href='#chapter_1_015'>长清僧</a></li>
        <li><a href='#chapter_1_016'>蛇人</a></li>
        <li><a href='#chapter_1_017'>斫蟒</a></li>
        <li><a href='#chapter_1_018'>犬奸</a></li>
        <li><a href='#chapter_1_019'>雹神</a></li>
        <li><a href='#chapter_1_020'>狐嫁女</a></li>
        <li><a href='#chapter_1_021'>娇娜</a></li>
        <li><a href='#chapter_1_022'>僧孽</a></li>
        <li><a href='#chapter_1_023'>妖术</a></li>
        <li><a href='#chapter_1_024'>野狗</a></li>
        <li><a href='#chapter_1_025'>三生</a></li>
        <li><a href='#chapter_1_026'>狐入瓶</a></li>
        <li><a href='#chapter_1_027'>鬼哭</a></li>
        <li><a href='#chapter_1_028'>真定女</a></li>
        <li><a href='#chapter_1_029'>焦螟</a></li>
        <li><a href='#chapter_1_030'>叶生</a></li>
        <li><a href='#chapter_1_031'>四十千</a></li>
        <li><a href='#chapter_1_032'>成仙</a></li>
        <li><a href='#chapter_1_033'>新郎</a></li>
        <li><a href='#chapter_1_034'>灵官</a></li>
        <li><a href='#chapter_1_035'>王兰</a></li>
        <li><a href='#chapter_1_036'>鹰虎神</a></li>
        <li><a href='#chapter_1_037'>王成</a></li>
        <li><a href='#chapter_1_038'>青凤</a></li>
        <li><a href='#chapter_1_039'>画皮</a></li>
        <li><a href='#chapter_1_040'>贾儿</a></li>
        <li><a href='#chapter_1_041'>蛇癖</a></li>
        </ul></li>
        <li class='volume'><a href='#volume_2'>卷二</a><ul>
        <li><a href='#chapter_2_000'>金世成</a></li>
        <li><a href='#chapter_2_001'>董生</a></li>
        <li><a href='#chapter_2_002'>龁石</a></li>
        <li><a href='#chapter_2_003'>庙鬼</a></li>
        <li><a href='#chapter_2_004'>陆判</a></li>
        <li><a href='#chapter_2_005'>婴宁</a></li>
        <li><a href='#chapter_2_006'>聂小倩</a></li>
        <li><a href='#chapter_2_007'>义鼠</a></li>
        <li><a href='#chapter_2_008'>地震</a></li>
        <li><a href='#chapter_2_009'>海公子</a></li>
        <li><a href='#chapter_2_010'>丁前溪</a></li>
        <li><a href='#chapter_2_011'>海大鱼</a></li>
        <li><a href='#chapter_2_012'>张老相公</a></li>
        <li><a href='#chapter_2_013'>水莽草</a></li>
        <li><a href='#chapter_2_014'>造畜</a></li>
        <li><a href='#chapter_2_015'>凤阳士人</a></li>
        <li><a href='#chapter_2_016'>耿十八</a></li>
        <li><a href='#chapter_2_017'>珠儿</a></li>
        <li><a href='#chapter_2_018'>小官人</a></li>
        <li><a href='#chapter_2_019'>胡四姐</a></li>
        <li><a href='#chapter_2_020'>祝翁</a></li>
        <li><a href='#chapter_2_021'>猪婆龙</a></li>
        <li><a href='#chapter_2_022'>某公</a></li>
        <li><a href='#chapter_2_023'>快刀</a></li>
        <li><a href='#chapter_2_024'>侠女</a></li>
        <li><a href='#chapter_2_025'>酒友</a></li>
        <li><a href='#chapter_2_026'>莲香</a></li>
        <li><a href='#chapter_2_027'>阿宝</a></li>
        <li><a href='#chapter_2_028'>九山王</a></li>
        <li><a href='#chapter_2_029'>遵化署狐</a></li>
        <li><a href='#chapter_2_030'>张诚</a></li>
        <li><a href='#chapter_2_031'>汾州狐</a></li>
        <li><a href='#chapter_2_032'>巧娘</a></li>
        <li><a href='#chapter_2_033'>吴令</a></li>
        <li><a href='#chapter_2_034'>口技</a></li>
        <li><a href='#chapter_2_035'>狐联</a></li>
        <li><a href='#chapter_2_036'>潍水狐</a></li>
        <li><a href='#chapter_2_037'>红玉</a></li>
        <li><a href='#chapter_2_038'>龙</a></li>
        <li><a href='#chapter_2_039'>林四娘</a></li>
        </ul></li>
        <li class='volume'><a href='#volume_3'>卷三</a><ul>
        <li><a href='#chapter_3_000'>江中</a></li>
        <li><a href='#chapter_3_001'>鲁公女</a></li>
        <li><a href='#chapter_3_002'>道士</a></li>
        <li><a href='#chapter_3_003'>胡氏</a></li>
        <li><a href='#chapter_3_004'>戏术</a></li>
        <li><a href='#chapter_3_005'>丐僧</a></li>
        <li><a href='#chapter_3_006'>伏狐</a></li>
        <li><a href='#chapter_3_007'>蛰龙</a></li>
        <li><a href='#chapter_3_008'>苏仙</a></li>
        <li><a href='#chapter_3_009'>李伯言</a></li>
        <li><a href='#chapter_3_010'>黄九郎</a></li>
        <li><a href='#chapter_3_011'>金陵女子</a></li>
        <li><a href='#chapter_3_012'>汤公</a></li>
        <li><a href='#chapter_3_013'>阎罗</a></li>
        <li><a href='#chapter_3_014'>连琐</a></li>
        <li><a href='#chapter_3_015'>单道士</a></li>
        <li><a href='#chapter_3_016'>白于玉</a></li>
        <li><a href='#chapter_3_017'>夜叉国</a></li>
        <li><a href='#chapter_3_018'>小髻</a></li>
        <li><a href='#chapter_3_019'>西僧</a></li>
        <li><a href='#chapter_3_020'>老饕</a></li>
        <li><a href='#chapter_3_021'>连城</a></li>
        <li><a href='#chapter_3_022'>霍生</a></li>
        <li><a href='#chapter_3_023'>汪士秀</a></li>
        <li><a href='#chapter_3_024'>商三官</a></li>
        <li><a href='#chapter_3_025'>于江</a></li>
        <li><a href='#chapter_3_026'>小二</a></li>
        <li><a href='#chapter_3_027'>庚娘</a></li>
        <li><a href='#chapter_3_028'>宫梦弼</a></li>
        <li><a href='#chapter_3_029'>雊鹆</a></li>
        <li><a href='#chapter_3_030'>刘海石</a></li>
        <li><a href='#chapter_3_031'>谕鬼</a></li>
        <li><a href='#chapter_3_032'>泥鬼</a></li>
        <li><a href='#chapter_3_033'>梦别</a></li>
        <li><a href='#chapter_3_034'>犬灯</a></li>
        <li><a href='#chapter_3_035'>番僧</a></li>
        <li><a href='#chapter_3_036'>狐妾</a></li>
        <li><a href='#chapter_3_037'>雷曹</a></li>
        <li><a href='#chapter_3_038'>赌符</a></li>
        <li><a href='#chapter_3_039'>阿霞</a></li>
        <li><a href='#chapter_3_040'>李司鉴</a></li>
        <li><a href='#chapter_3_041'>五羖大夫</a></li>
        <li><a href='#chapter_3_042'>毛狐</a></li>
        <li><a href='#chapter_3_043'>翩翩</a></li>
        <li><a href='#chapter_3_044'>黑兽</a></li>
        </ul></li>
        <li class='volume'><a href='#volume_4'>卷四</a><ul>
        <li><a href='#chapter_4_000'>余德</a></li>
        <li><a href='#chapter_4_001'>杨千总</a></li>
        <li><a href='#chapter_4_002'>瓜异</a></li>
        <li><a href='#chapter_4_003'>青梅</a></li>
        <li><a href='#chapter_4_004'>罗刹海市</a></li>
        <li><a href='#chapter_4_005'>田七郎</a></li>
        <li><a href='#chapter_4_006'>产龙</a></li>
        <li><a href='#chapter_4_007'>保住</a></li>
        <li><a href='#chapter_4_008'>公孙九娘</a></li>
        <li><a href='#chapter_4_009'>促织</a></li>
        <li><a href='#chapter_4_010'>柳秀才</a></li>
        <li><a href='#chapter_4_011'>水灾</a></li>
        <li><a href='#chapter_4_012'>诸城某甲</a></li>
        <li><a href='#chapter_4_013'>库官</a></li>
        <li><a href='#chapter_4_014'>酆都御史</a></li>
        <li><a href='#chapter_4_015'>龙无目</a></li>
        <li><a href='#chapter_4_016'>狐谐</a></li>
        <li><a href='#chapter_4_017'>雨钱</a></li>
        <li><a href='#chapter_4_018'>妾击贼</a></li>
        <li><a href='#chapter_4_019'>驱怪</a></li>
        <li><a href='#chapter_4_020'>姊妹易嫁</a></li>
        <li><a href='#chapter_4_021'>续黄粱</a></li>
        <li><a href='#chapter_4_022'>龙取水</a></li>
        <li><a href='#chapter_4_023'>小猎犬</a></li>
        <li><a href='#chapter_4_024'>棋鬼</a></li>
        <li><a href='#chapter_4_025'>辛十四娘</a></li>
        <li><a href='#chapter_4_026'>白莲教</a></li>
        <li><a href='#chapter_4_027'>双灯</a></li>
        <li><a href='#chapter_4_028'>捉鬼射狐</a></li>
        <li><a href='#chapter_4_029'>蹇偿债</a></li>
        <li><a href='#chapter_4_030'>头滚</a></li>
        <li><a href='#chapter_4_031'>鬼作筵</a></li>
        <li><a href='#chapter_4_032'>胡四相公</a></li>
        <li><a href='#chapter_4_033'>念秧</a></li>
        <li><a href='#chapter_4_034'>蛙曲</a></li>
        <li><a href='#chapter_4_035'>鼠戏</a></li>
        <li><a href='#chapter_4_036'>泥书生</a></li>
        <li><a href='#chapter_4_037'>土地夫人</a></li>
        <li><a href='#chapter_4_038'>寒月芙蕖</a></li>
        <li><a href='#chapter_4_039'>酒狂</a></li>
        </ul></li>
        <li class='volume'><a href='#volume_5'>卷五</a><ul>
        <li><a href='#chapter_5_000'>阳武侯</a></li>
        <li><a href='#chapter_5_001'>赵城虎</a></li>
        <li><a href='#chapter_5_002'>螳蜋捕蛇</a></li>
        <li><a href='#chapter_5_003'>武技</a></li>
        <li><a href='#chapter_5_004'>小人</a></li>
        <li><a href='#chapter_5_005'>秦生</a></li>
        <li><a href='#chapter_5_006'>鸦头</a></li>
        <li><a href='#chapter_5_007'>酒虫</a></li>
        <li><a href='#chapter_5_008'>木雕美人</a></li>
        <li><a href='#chapter_5_009'>封三娘</a></li>
        <li><a href='#chapter_5_010'>狐梦</a></li>
        <li><a href='#chapter_5_011'>布客</a></li>
        <li><a href='#chapter_5_012'>农人</a></li>
        <li><a href='#chapter_5_013'>章阿端</a></li>
        <li><a href='#chapter_5_014'>馎饦媪</a></li>
        <li><a href='#chapter_5_015'>金永年</a></li>
        <li><a href='#chapter_5_016'>花姑子</a></li>
        <li><a href='#chapter_5_017'>武孝廉</a></li>
        <li><a href='#chapter_5_018'>西湖主</a></li>
        <li><a href='#chapter_5_019'>孝子</a></li>
        <li><a href='#chapter_5_020'>狮子</a></li>
        <li><a href='#chapter_5_021'>阎王</a></li>
        <li><a href='#chapter_5_022'>土偶</a></li>
        <li><a href='#chapter_5_023'>长治女子</a></li>
        <li><a href='#chapter_5_024'>义犬</a></li>
        <li><a href='#chapter_5_025'>鄱阳神</a></li>
        <li><a href='#chapter_5_026'>伍秋月</a></li>
        <li><a href='#chapter_5_027'>莲花公主</a></li>
        <li><a href='#chapter_5_028'>绿衣女</a></li>
        <li><a href='#chapter_5_029'>黎氏</a></li>
        <li><a href='#chapter_5_030'>荷花三娘子</a></li>
        <li><a href='#chapter_5_031'>骂鸭</a></li>
        <li><a href='#chapter_5_032'>柳氏子</a></li>
        <li><a href='#chapter_5_033'>上仙</a></li>
        <li><a href='#chapter_5_034'>侯静山</a></li>
        <li><a href='#chapter_5_035'>钱流</a></li>
        <li><a href='#chapter_5_036'>郭生</a></li>
        <li><a href='#chapter_5_037'>金生色</a></li>
        <li><a href='#chapter_5_038'>彭海秋</a></li>
        <li><a href='#chapter_5_039'>堪舆</a></li>
        <li><a href='#chapter_5_040'>窦氏</a></li>
        <li><a href='#chapter_5_041'>梁彦</a></li>
        <li><a href='#chapter_5_042'>龙肉</a></li>
        </ul></li>
        <li class='volume'><a href='#volume_6'>卷六</a><ul>
        <li><a href='#chapter_6_000'>潞令</a></li>
        <li><a href='#chapter_6_001'>马介甫</a></li>
        <li><a href='#chapter_6_002'>魁星</a></li>
        <li><a href='#chapter_6_003'>厍将军</a></li>
        <li><a href='#chapter_6_004'>绛妃</a></li>
        <li><a href='#chapter_6_005'>河间生</a></li>
        <li><a href='#chapter_6_006'>云翠仙</a></li>
        <li><a href='#chapter_6_007'>跳神</a></li>
        <li><a href='#chapter_6_008'>铁布衫法</a></li>
        <li><a href='#chapter_6_009'>大力将军</a></li>
        <li><a href='#chapter_6_010'>白莲教</a></li>
        <li><a href='#chapter_6_011'>颜氏</a></li>
        <li><a href='#chapter_6_012'>杜翁</a></li>
        <li><a href='#chapter_6_013'>小谢</a></li>
        <li><a href='#chapter_6_014'>缢鬼</a></li>
        <li><a href='#chapter_6_015'>吴门画工</a></li>
        <li><a href='#chapter_6_016'>林氏</a></li>
        <li><a href='#chapter_6_017'>胡大姑</a></li>
        <li><a href='#chapter_6_018'>细侯</a></li>
        <li><a href='#chapter_6_019'>狼三则</a></li>
        <li><a href='#chapter_6_020'>美人首</a></li>
        <li><a href='#chapter_6_021'>刘亮采</a></li>
        <li><a href='#chapter_6_022'>蕙芳</a></li>
        <li><a href='#chapter_6_023'>山神</a></li>
        <li><a href='#chapter_6_024'>萧七</a></li>
        <li><a href='#chapter_6_025'>乱离二则</a></li>
        <li><a href='#chapter_6_026'>豢蛇</a></li>
        <li><a href='#chapter_6_027'>雷公</a></li>
        <li><a href='#chapter_6_028'>菱角</a></li>
        <li><a href='#chapter_6_029'>饿鬼</a></li>
        <li><a href='#chapter_6_030'>考弊司</a></li>
        <li><a href='#chapter_6_031'>阎罗</a></li>
        <li><a href='#chapter_6_032'>大人</a></li>
        <li><a href='#chapter_6_033'>向杲</a></li>
        <li><a href='#chapter_6_034'>董公子</a></li>
        <li><a href='#chapter_6_035'>周三</a></li>
        <li><a href='#chapter_6_036'>鸽异</a></li>
        <li><a href='#chapter_6_037'>聂政</a></li>
        <li><a href='#chapter_6_038'>冷生</a></li>
        <li><a href='#chapter_6_039'>狐惩淫</a></li>
        <li><a href='#chapter_6_040'>山市</a></li>
        <li><a href='#chapter_6_041'>江城</a></li>
        <li><a href='#chapter_6_042'>孙生</a></li>
        <li><a href='#chapter_6_043'>八大王</a></li>
        <li><a href='#chapter_6_044'>戏缢</a></li>
        </ul></li>
        <li class='volume'><a href='#volume_7'>卷七</a><ul>
        <li><a href='#chapter_7_000'>罗祖</a></li>
        <li><a href='#chapter_7_001'>刘姓</a></li>
        <li><a href='#chapter_7_002'>邵女</a></li>
        <li><a href='#chapter_7_003'>巩仙</a></li>
        <li><a href='#chapter_7_004'>二商</a></li>
        <li><a href='#chapter_7_005'>沂水秀才</a></li>
        <li><a href='#chapter_7_006'>梅女</a></li>
        <li><a href='#chapter_7_007'>郭秀才</a></li>
        <li><a href='#chapter_7_008'>死僧</a></li>
        <li><a href='#chapter_7_009'>阿英</a></li>
        <li><a href='#chapter_7_010'>橘树</a></li>
        <li><a href='#chapter_7_011'>赤字</a></li>
        <li><a href='#chapter_7_012'>牛成章</a></li>
        <li><a href='#chapter_7_013'>青娥</a></li>
        <li><a href='#chapter_7_014'>镜听</a></li>
        <li><a href='#chapter_7_015'>牛</a></li>
        <li><a href='#chapter_7_016'>金姑夫</a></li>
        <li><a href='#chapter_7_017'>梓潼令</a></li>
        <li><a href='#chapter_7_018'>鬼津</a></li>
        <li><a href='#chapter_7_019'>仙人岛</a></li>
        <li><a href='#chapter_7_020'>阎罗薨</a></li>
        <li><a href='#chapter_7_021'>颠道人</a></li>
        <li><a href='#chapter_7_022'>胡四娘</a></li>
        <li><a href='#chapter_7_023'>僧术</a></li>
        <li><a href='#chapter_7_024'>禄数</a></li>
        <li><a href='#chapter_7_025'>柳生</a></li>
        <li><a href='#chapter_7_026'>冤狱</a></li>
        <li><a href='#chapter_7_027'>鬼令</a></li>
        <li><a href='#chapter_7_028'>甄后</a></li>
        <li><a href='#chapter_7_029'>宦娘</a></li>
        <li><a href='#chapter_7_030'>阿绣</a></li>
        <li><a href='#chapter_7_031'>杨疤眼</a></li>
        <li><a href='#chapter_7_032'>小翠</a></li>
        <li><a href='#chapter_7_033'>金和尚</a></li>
        <li><a href='#chapter_7_034'>龙戏蛛</a></li>
        <li><a href='#chapter_7_035'>商妇</a></li>
        <li><a href='#chapter_7_036'>阎罗宴</a></li>
        <li><a href='#chapter_7_037'>役鬼</a></li>
        <li><a href='#chapter_7_038'>细柳</a></li>
        </ul></li>
        <li class='volume'><a href='#volume_8'>卷八</a><ul>
        <li><a href='#chapter_8_000'>画马</a></li>
        <li><a href='#chapter_8_001'>局诈</a></li>
        <li><a href='#chapter_8_002'>放蝶</a></li>
        <li><a href='#chapter_8_003'>男生子</a></li>
        <li><a href='#chapter_8_004'>钟生</a></li>
        <li><a href='#chapter_8_005'>鬼妻</a></li>
        <li><a href='#chapter_8_006'>黄将军</a></li>
        <li><a href='#chapter_8_007'>三朝元老</a></li>
        <li><a href='#chapter_8_008'>医术</a></li>
        <li><a href='#chapter_8_009'>藏虱</a></li>
        <li><a href='#chapter_8_010'>梦狼</a></li>
        <li><a href='#chapter_8_011'>夜明</a></li>
        <li><a href='#chapter_8_012'>夏雪</a></li>
        <li><a href='#chapter_8_013'>化男</a></li>
        <li><a href='#chapter_8_014'>禽侠</a></li>
        <li><a href='#chapter_8_015'>鸿</a></li>
        <li><a href='#chapter_8_016'>象</a></li>
        <li><a href='#chapter_8_017'>负尸</a></li>
        <li><a href='#chapter_8_018'>紫花和尚</a></li>
        <li><a href='#chapter_8_019'>周克昌</a></li>
        <li><a href='#chapter_8_020'>嫦娥</a></li>
        <li><a href='#chapter_8_021'>鞠药如</a></li>
        <li><a href='#chapter_8_022'>褚生</a></li>
        <li><a href='#chapter_8_023'>盗户</a></li>
        <li><a href='#chapter_8_024'>某乙</a></li>
        <li><a href='#chapter_8_025'>霍女</a></li>
        <li><a href='#chapter_8_026'>司文郎</a></li>
        <li><a href='#chapter_8_027'>丑狐</a></li>
        <li><a href='#chapter_8_028'>吕无病</a></li>
        <li><a href='#chapter_8_029'>钱卜巫</a></li>
        <li><a href='#chapter_8_030'>姚安</a></li>
        <li><a href='#chapter_8_031'>采薇翁</a></li>
        <li><a href='#chapter_8_032'>崔猛</a></li>
        <li><a href='#chapter_8_033'>诗谳</a></li>
        <li><a href='#chapter_8_034'>鹿衔草</a></li>
        <li><a href='#chapter_8_035'>小棺</a></li>
        <li><a href='#chapter_8_036'>邢子仪</a></li>
        <li><a href='#chapter_8_037'>李生</a></li>
        <li><a href='#chapter_8_038'>陆押官</a></li>
        <li><a href='#chapter_8_039'>蒋太史</a></li>
        <li><a href='#chapter_8_040'>邵士梅</a></li>
        <li><a href='#chapter_8_041'>顾生</a></li>
        <li><a href='#chapter_8_042'>陈锡九</a></li>
        </ul></li>
        <li class='volume'><a href='#volume_9'>卷九</a><ul>
        <li><a href='#chapter_9_000'>邵临淄</a></li>
        <li><a href='#chapter_9_001'>于去恶</a></li>
        <li><a href='#chapter_9_002'>狂生</a></li>
        <li><a href='#chapter_9_003'>澂俗</a></li>
        <li><a href='#chapter_9_004'>凤仙</a></li>
        <li><a href='#chapter_9_005'>佟客</a></li>
        <li><a href='#chapter_9_006'>辽阳军</a></li>
        <li><a href='#chapter_9_007'>张贡士</a></li>
        <li><a href='#chapter_9_008'>爱奴</a></li>
        <li><a href='#chapter_9_009'>单父宰</a></li>
        <li><a href='#chapter_9_010'>孙必振</a></li>
        <li><a href='#chapter_9_011'>邑人</a></li>
        <li><a href='#chapter_9_012'>元宝</a></li>
        <li><a href='#chapter_9_013'>研石</a></li>
        <li><a href='#chapter_9_014'>武夷</a></li>
        <li><a href='#chapter_9_015'>大鼠</a></li>
        <li><a href='#chapter_9_016'>张不量</a></li>
        <li><a href='#chapter_9_017'>牧竖</a></li>
        <li><a href='#chapter_9_018'>富翁</a></li>
        <li><a href='#chapter_9_019'>王司马</a></li>
        <li><a href='#chapter_9_020'>岳神</a></li>
        <li><a href='#chapter_9_021'>小梅</a></li>
        <li><a href='#chapter_9_022'>药僧</a></li>
        <li><a href='#chapter_9_023'>于中丞</a></li>
        <li><a href='#chapter_9_024'>皂隶</a></li>
        <li><a href='#chapter_9_025'>绩女</a></li>
        <li><a href='#chapter_9_026'>红毛毡</a></li>
        <li><a href='#chapter_9_027'>抽肠</a></li>
        <li><a href='#chapter_9_028'>张鸿渐</a></li>
        <li><a href='#chapter_9_029'>太医</a></li>
        <li><a href='#chapter_9_030'>牛飞</a></li>
        <li><a href='#chapter_9_031'>王子安</a></li>
        <li><a href='#chapter_9_032'>刁姓</a></li>
        <li><a href='#chapter_9_033'>农妇</a></li>
        <li><a href='#chapter_9_034'>金陵乙</a></li>
        <li><a href='#chapter_9_035'>郭安</a></li>
        <li><a href='#chapter_9_036'>折狱</a></li>
        <li><a href='#chapter_9_037'>义犬</a></li>
        <li><a href='#chapter_9_038'>杨大洪</a></li>
        <li><a href='#chapter_9_039'>查牙山洞</a></li>
        <li><a href='#chapter_9_040'>安期岛</a></li>
        <li><a href='#chapter_9_041'>沅俗</a></li>
        <li><a href='#chapter_9_042'>云萝公主</a></li>
        <li><a href='#chapter_9_043'>鸟语</a></li>
        <li><a href='#chapter_9_044'>天宫</a></li>
        <li><a href='#chapter_9_045'>乔女</a></li>
        <li><a href='#chapter_9_046'>蛤</a></li>
        <li><a href='#chapter_9_047'>刘夫人</a></li>
        <li><a href='#chapter_9_048'>陵县狐</a></li>
        </ul></li>
        <li class='volume'><a href='#volume_10'>卷十</a><ul>
        <li><a href='#chapter_10_000'>王货郎</a></li>
        <li><a href='#chapter_10_001'>疲龙</a></li>
        <li><a href='#chapter_10_002'>真生</a></li>
        <li><a href='#chapter_10_003'>布商</a></li>
        <li><a href='#chapter_10_004'>彭二挣</a></li>
        <li><a href='#chapter_10_005'>何仙</a></li>
        <li><a href='#chapter_10_006'>牛同人</a></li>
        <li><a href='#chapter_10_007'>神女</a></li>
        <li><a href='#chapter_10_008'>湘裙</a></li>
        <li><a href='#chapter_10_009'>三生</a></li>
        <li><a href='#chapter_10_010'>长亭</a></li>
        <li><a href='#chapter_10_011'>席方平</a></li>
        <li><a href='#chapter_10_012'>素秋</a></li>
        <li><a href='#chapter_10_013'>贾奉雉</a></li>
        <li><a href='#chapter_10_014'>胭脂</a></li>
        <li><a href='#chapter_10_015'>阿纤</a></li>
        <li><a href='#chapter_10_016'>瑞云</a></li>
        <li><a href='#chapter_10_017'>仇大娘</a></li>
        <li><a href='#chapter_10_018'>曹操冢</a></li>
        <li><a href='#chapter_10_019'>龙飞相公</a></li>
        <li><a href='#chapter_10_020'>珊瑚</a></li>
        <li><a href='#chapter_10_021'>五通</a></li>
        <li><a href='#chapter_10_022'>又</a></li>
        <li><a href='#chapter_10_023'>申氏</a></li>
        <li><a href='#chapter_10_024'>恒娘</a></li>
        <li><a href='#chapter_10_025'>葛巾</a></li>
        </ul></li>
        <li class='volume'><a href='#volume_11'>卷十一</a><ul>
        <li><a href='#chapter_11_000'>冯木匠</a></li>
        <li><a href='#chapter_11_001'>黄英</a></li>
        <li><a href='#chapter_11_002'>书痴</a></li>
        <li><a href='#chapter_11_003'>齐天大圣</a></li>
        <li><a href='#chapter_11_004'>青蛙神</a></li>
        <li><a href='#chapter_11_005'>又</a></li>
        <li><a href='#chapter_11_006'>任秀</a></li>
        <li><a href='#chapter_11_007'>晚霞</a></li>
        <li><a href='#chapter_11_008'>白秋练</a></li>
        <li><a href='#chapter_11_009'>王者</a></li>
        <li><a href='#chapter_11_010'>某甲</a></li>
        <li><a href='#chapter_11_011'>衢州三怪</a></li>
        <li><a href='#chapter_11_012'>拆楼人</a></li>
        <li><a href='#chapter_11_013'>大蝎</a></li>
        <li><a href='#chapter_11_014'>陈云栖</a></li>
        <li><a href='#chapter_11_015'>司札吏</a></li>
        <li><a href='#chapter_11_016'>蚰蜒</a></li>
        <li><a href='#chapter_11_017'>司训</a></li>
        <li><a href='#chapter_11_018'>黑鬼</a></li>
        <li><a href='#chapter_11_019'>织成</a></li>
        <li><a href='#chapter_11_020'>竹青</a></li>
        <li><a href='#chapter_11_021'>段氏</a></li>
        <li><a href='#chapter_11_022'>狐女</a></li>
        <li><a href='#chapter_11_023'>张氏妇</a></li>
        <li><a href='#chapter_11_024'>于子游</a></li>
        <li><a href='#chapter_11_025'>男妾</a></li>
        <li><a href='#chapter_11_026'>汪可受</a></li>
        <li><a href='#chapter_11_027'>牛犊</a></li>
        <li><a href='#chapter_11_028'>王大</a></li>
        <li><a href='#chapter_11_029'>乐仲</a></li>
        <li><a href='#chapter_11_030'>香玉</a></li>
        <li><a href='#chapter_11_031'>三仙</a></li>
        <li><a href='#chapter_11_032'>鬼隶</a></li>
        <li><a href='#chapter_11_033'>王十</a></li>
        <li><a href='#chapter_11_034'>大男</a></li>
        <li><a href='#chapter_11_035'>外国人</a></li>
        <li><a href='#chapter_11_036'>韦公子</a></li>
        <li><a href='#chapter_11_037'>石清虚</a></li>
        <li><a href='#chapter_11_038'>曾友于</a></li>
        <li><a href='#chapter_11_039'>嘉平公子</a></li>
        </ul></li>
        <li class='volume'><a href='#volume_12'>卷十二</a><ul>
        <li><a href='#chapter_12_000'>二班</a></li>
        <li><a href='#chapter_12_001'>车夫</a></li>
        <li><a href='#chapter_12_002'>乩仙</a></li>
        <li><a href='#chapter_12_003'>苗生</a></li>
        <li><a href='#chapter_12_004'>蠍客</a></li>
        <li><a href='#chapter_12_005'>杜小雷</a></li>
        <li><a href='#chapter_12_006'>毛大福</a></li>
        <li><a href='#chapter_12_007'>雹神</a></li>
        <li><a href='#chapter_12_008'>李八缸</a></li>
        <li><a href='#chapter_12_009'>老龙舡户</a></li>
        <li><a href='#chapter_12_010'>青城妇</a></li>
        <li><a href='#chapter_12_011'>鸮鸟</a></li>
        <li><a href='#chapter_12_012'>古瓶</a></li>
        <li><a href='#chapter_12_013'>元少先生</a></li>
        <li><a href='#chapter_12_014'>薛慰娘</a></li>
        <li><a href='#chapter_12_015'>田子成</a></li>
        <li><a href='#chapter_12_016'>王桂庵</a></li>
        <li><a href='#chapter_12_017'>寄生附</a></li>
        <li><a href='#chapter_12_018'>周生</a></li>
        <li><a href='#chapter_12_019'>褚遂良</a></li>
        <li><a href='#chapter_12_020'>刘全</a></li>
        <li><a href='#chapter_12_021'>土化兔</a></li>
        <li><a href='#chapter_12_022'>鸟使</a></li>
        <li><a href='#chapter_12_023'>姬生</a></li>
        <li><a href='#chapter_12_024'>果报</a></li>
        <li><a href='#chapter_12_025'>公孙夏</a></li>
        <li><a href='#chapter_12_026'>韩方</a></li>
        <li><a href='#chapter_12_027'>纫针</a></li>
        <li><a href='#chapter_12_028'>桓侯</a></li>
        <li><a href='#chapter_12_029'>粉蝶</a></li>
        <li><a href='#chapter_12_030'>李檀斯</a></li>
        <li><a href='#chapter_12_031'>锦瑟</a></li>
        <li><a href='#chapter_12_032'>太原狱</a></li>
        <li><a href='#chapter_12_033'>新郑讼</a></li>
        <li><a href='#chapter_12_034'>李象先</a></li>
        <li><a href='#chapter_12_035'>房文淑</a></li>
        <li><a href='#chapter_12_036'>秦桧</a></li>
        <li><a href='#chapter_12_037'>浙东生</a></li>
        <li><a href='#chapter_12_038'>博兴女</a></li>
        <li><a href='#chapter_12_039'>一员官</a></li>
        <li><a href='#chapter_12_040'>丐仙</a></li>
        <li><a href='#chapter_12_041'>人妖</a></li>
        </ul></li>
    </ul>
</div>

<div style="padding-left:2rem">
<h1 id='volume_1'>卷一</h1>
<h2 id='chapter_1_000'>考城隍</h2>
<p>予姊丈之祖，<u>宋</u> 公讳<u>焘</u> ，邑廪生。一日，病卧，见吏人持牒，牵白颠马来，云：“请赴试。”公言：“文宗未临，何遽得考？”吏不言，但敦促之。公力疾乘马从去，路甚生疏。至一城郭，如王者都。移时入府廨，宫室壮丽。上坐十余官，都不知何人，惟<u>关壮缪</u> 可识。檐下设几、墩各二，先有一秀才坐其末，公便与连肩。几上各有笔札。俄题纸飞下。视之，八字，云：“一人二人，有心无心。”二公文成，呈殿上。公文中有云：“有心为善，虽善不赏；无心为恶，虽恶不罚。”诸神传赞不已。召公上，谕曰：“<u>河南</u> 缺一城隍，君称其职。”公方悟，顿首泣曰：“辱膺宠命，何敢多辞。但老母七旬，奉养无人，请得终其天年，惟听录用。”上一帝王像者，即命稽母寿籍。有长须吏，捧册翻阅一过，白：“有阳算九年。”共踌躇间，<u>关帝</u> 曰：“不妨令<u>张生</u> 摄篆九年，瓜代可也。”乃谓公：“应即赴任，今推仁孝之心，给假九年。及期，当复相召。”又勉励秀才数语。二公稽首并下。秀才握手，送诸郊野。自言<u>长山</u> <u>张某</u> 。以诗赠别，都忘其词，中有“有花有酒春常在，无烛无灯夜自明”之句。</p>
<p>公既骑，乃别而去。及抵里，豁若梦寤，时卒已三日。母闻棺中呻吟，扶出，半日始能语。问之<u>长山</u> ，果有<u>张生</u> ，于是日死矣。后九年，母果卒。营葬既毕，浣濯入室而殁。其岳家居城中西门内，忽见公镂膺朱，舆马甚众，登其堂，一拜而行。相共惊疑，不知其为神。奔讯乡中，则已殁矣。</p>
<p>公有自记小传，惜乱后无存，此其略耳。</p>
<h2 id='chapter_1_001'>耳中人</h2>
<p> <u>谭晋玄</u> ，邑诸生也。笃信导引之术，寒暑不辍。行之数月，若有所得。一日，方趺坐，闻耳中小语如蝇，曰：“可以见矣。”开目即不复闻。合眸定息，又闻如故。谓是丹将成，窃喜。自是每坐辄闻。因思俟其再言，当应以觇之。一日，又言。乃微应曰：“可以见矣。”俄觉耳中习习然，似有物出。微睨之，小人长三寸许，貌狞恶如夜叉状，旋转地上。心窃异之，姑凝神以观其变。忽有邻人假物，扣门而呼。小人闻之，意张皇，绕屋而转，如鼠失窟。<u>谭</u> 觉神魂俱失，不复知小人何所之矣。遂得颠疾，号叫不休，医药半年，始渐愈。</p>
<h2 id='chapter_1_002'>尸变</h2>
<p> <u>阳信</u> 某翁者，邑之<u>蔡店</u> 人。村去城五六里，父子设临路店，宿行商。有车夫数人，往来负贩，辄寓其家。一日昏暮，四人偕来，望门投止，则翁家客宿邸满。四人计无复之，坚请容纳。翁沉吟思得一所，似恐不当客意。客言：“但求一席厦宇，更不敢有所择。”时翁有子妇新死，停尸室中，子出购材木未归。翁以灵所室寂，遂穿衢导客往。</p>
<p>入其庐，灯昏案上，案后有搭帐衣，纸衾覆逝者。又观寝所，则复室中有连榻。四客奔波颇困，甫就枕，鼻息渐粗。惟一客尚矇眬，忽闻灵床上察察有声。急开目，则灵前灯火，照视甚了：女尸已揭衾起，俄而下，渐入卧室。面淡金色，生绢抹额。俯近榻前，遍吹卧客者三。客大惧，恐将及己，潜引被覆首，闭息忍咽以听之。未几，女果来，吹之如诸客。觉出房去，即闻纸衾声。出首微窥，见僵卧犹初矣。客惧甚，不敢作声，阴以足踏诸客，而诸客绝无少动。顾念无计，不如著衣以窜。裁起振衣，而察察之声又作。客惧，复伏，缩首衾中。觉女复来，连续吹数数始去。少间，闻灵床作响，知其复卧。乃从被底渐渐出手得袴，遽就著之，白足奔出。尸亦起，似将逐客。比其离帏，而客已拔关出矣。尸驰从之。客且奔且号，村中人无有警者。欲叩主人之门，又恐迟为所及。遂望邑城路，极力窜去。至东郊，瞥见兰若，闻木鱼声，乃急挝山门。道人讶其非常，又不即纳。旋踵，尸已至，去身盈尺。客窘益甚。门外有白杨，围四五尺许，因以树自幛，彼右则左之，彼左则右之。尸益怒。然各寖倦矣。尸顿立。客汗促气逆，庇树间。尸暴起，伸两臂隔树探扑之。客惊仆。尸捉之不得，抱树而僵。</p>
<p>道人窃听良久，无声，始渐出。见客卧地上。烛之，死，然心下丝丝有动气。负入，终夜始苏。饮以汤水而问之，客具以状对。时晨钟已尽，晓色迷濛，道人觇树上，果见僵女。大骇，报邑宰。宰亲诣质验。使人拔女手，牢不可开。审谛之，则左右四指，并卷如钩，入木没甲。又数人力拔，乃得下。视指穴如凿孔然。遣役探翁家，则以尸亡客毙，纷纷正哗。役告之故。翁乃从往，舁尸归。客泣告宰曰：“身四人出，今一人归，此情何以信乡里？”宰与之牒，赍送以归。</p>
<h2 id='chapter_1_003'>喷水</h2>
<p> <u>莱阳</u> <u>宋玉叔</u> 先生为部曹时，所僦第，甚荒落。一夜，二婢奉太夫人宿厅上，闻院内扑扑有声，如缝工之喷衣者。太夫人促婢起，穴窗窥视，见一老妪，短身驼背，白发如帚，冠一髻，长二尺许，周院环走，竦急作鹤步，行且喷，水出不穷。婢愕返白。太夫人亦惊起，两婢扶窗下聚观之。妪忽逼窗，直喷棂内，窗纸破裂，三人俱仆，而家人不之知也。</p>
<p>东曦既上，家人毕集，叩门不应，方骇。撬扉入，见一主二婢，骈死一室。一婢鬲下犹温。扶灌之，移时而醒，乃述所见。先生至，哀愤欲死。细穷没处，掘深三尺余，渐露白发。又掘之，得一尸，如所见状，面肥肿如生。令击之，骨肉皆烂，皮内尽清水。</p>
<h2 id='chapter_1_004'>瞳人语</h2>
<p> <u>长安</u> 士<u>方栋</u> ，颇有才名，而佻脱不持仪节。每陌上见游女，辄轻薄尾缀之。清明前一日，偶步郊郭。见一小车，朱茀绣幰，青衣数辈，款段以从。内一婢，乘小驷，容光绝美。稍稍近觇之，见车幔洞开，内坐二八女郎，红妆艳丽，尤生平所未睹。目眩神夺，瞻恋弗舍，或先或后，从驰数里。忽闻女郎呼婢近车侧，曰：“为我垂帘下。何处风狂儿郎，频来窥瞻！”婢乃下帘，怒顾生曰：“此<u>芙蓉城</u> <u>七郎子</u> 新妇归宁，非同田舍娘子，放教秀才胡觑！”言已，掬辙土飏生。</p>
<p>生眯，目不可开。才一拭视，而车马已渺。惊疑而返。觉目终不快。倩人启睑拨视，则睛上生小翳。经宿益剧，泪簌簌不得止。翳渐大，数日厚如钱，右睛起旋螺，百药无效。懊闷欲绝，颇思自忏悔。闻<span class="kindle-cn-specialtext-double">光明经</span> 能解厄，持一卷，浼人教诵。初犹烦躁，久渐自安。旦晚无事，惟趺坐捻珠。持之一年，万缘俱净。忽闻左目中小语如蝇，曰：“黑漆似，叵耐杀人！”右目中应云：“可同小遨游，出此闷气。”渐觉两鼻中，蠕蠕作痒，似有物出，离孔而去。久之乃返，复自鼻入眶中。又言曰：“许时不窥园亭，珍珠兰遽枯瘠死！”生素喜香兰，园中多种植，日常自灌溉，自失明，久置不问。忽闻其言，遽问妻：“兰花何使憔悴死？”妻诘其所自知，因告之故。妻趋验之，花果槁矣。大异之。静匿房中以俟之，见有小人自生鼻内出，大不及豆，营营然竟出门去。渐远，遂迷所在。俄，连臂归，飞上面，如蜂蚁之投穴者。如此二三日。又闻左言曰：“遂道迂，还往甚非所便，不如自启门。”右应云：“我壁子厚，大不易。”左曰：“我试辟，得与而俱。”遂觉左眶内隐似抓裂。有顷，开视，豁见几物。喜告妻。妻审之，则脂膜破小窍，黑睛荧荧，才如劈椒。越一宿，幛尽消。细视，竟重瞳也。但右目旋螺如故，乃知两瞳人合居一眶矣。生虽一目眇，而较之双目者，殊更了了。由是益自检束，乡中称盛德焉。</p>
<p>异史氏曰：“乡有士人，偕二友于途，遥见少妇控驴出其前。戏而吟曰：‘有美人兮！’顾二友曰：‘驱之！’相与笑骋。俄追及，乃其子妇。心赧气丧，默不复语。友伪为不知也者，评骘殊亵。士人忸怩，吃吃而言曰：‘此长男妇也。’各隐笑而罢。轻薄者往往自侮，良可笑也。至于眯目失明，又鬼神之惨报矣。<u>芙蓉城</u> 主，不知何神，岂菩萨现身耶？然小郎君生辟门户，鬼神虽恶，亦何尝不许人自新哉！”</p>
<h2 id='chapter_1_005'>画壁</h2>
<p> <u>江西</u> <u>孟龙潭</u> ，与<u>朱孝廉</u> 客都中。偶涉一兰若，殿宇禅舍，俱不甚弘敞，惟一老僧挂褡其中。见客入，肃衣出迓，导与随喜。殿中塑志公像。两壁图绘精妙，人物如生。东壁画散花天女，内一垂髫者，拈花微笑，樱唇欲动，眼波将流。</p>
<p> <u>朱</u> 注目久，不觉神摇意夺，恍然凝想。身忽飘飘，如驾云雾，已到壁上。见殿阁重重，非复人世。一老僧说法座上，偏袒绕视者甚众。<u>朱</u> 亦杂立其中。少间，似有人暗牵其裾。回顾，则垂髫儿，冁然竟去。履即从之。过曲栏，入一小舍，<u>朱</u> 次且不敢前。女回首，举手中花，遥遥作招状，乃趋之。舍内寂无人，遽拥之，亦不甚拒，遂与狎好。既而闭户去，嘱勿咳，夜乃复至。如此二日。</p>
<p>女伴觉之，共搜得生，戏谓女曰：“腹内小郎已许大，尚发蓬蓬学处子耶？”共捧簪珥，促令上鬟。女含羞不语。一女曰：“妹妹姊姊，吾等勿久住，恐人不欢。”群笑而去。生视女，髻云高簇，鬟凤低垂，比垂髫时尤艳绝也。四顾无人，渐入猥亵，兰麝熏心，乐方未艾。忽闻吉莫靴铿铿甚厉，缧锁锵然。旋有纷嚣腾辨之声。女惊起，与生窃窥，则见一金甲使者，黑面如漆，绾锁挈槌，众女环绕之。使者曰：“全未？”答言：“已全。”使者曰：“如有藏匿下界人，即共出首，勿贻伊戚。”又同声言：“无。”使者反身鹗顾，似将搜匿。女大惧，面如死灰，张皇谓<u>朱</u> 曰：“可急匿榻下。”乃启壁上小扉，猝遁去。<u>朱</u> 伏，不敢少息。俄闻靴声至房内，复出。未几，烦喧渐远，心稍安，然户外辄有往来语论者。<u>朱</u> 跼蹐既久，觉耳际蝉鸣，目中火出，景状殆不可忍。惟静听以待女归，竟不复忆身之何自来也。</p>
<p>时<u>孟龙潭</u> 在殿中，转瞬不见<u>朱</u> ，疑以问僧。僧笑曰：“往听说法去矣。”问：“何处？”曰：“不远。”少时，以指弹壁而呼曰：“<u>朱檀越</u> ，何久游不归？”旋见壁间画有<u>朱</u> 像，倾耳伫立，若有听察。僧又呼曰：“游侣久待矣。”遂飘忽自壁而下，灰心木立，目瞪足耎。<u>孟</u> 大骇，从容问之，盖方伏榻下，闻叩声如雷，故出房窥听也。共视拈花人，螺髻翘然，不复垂髫矣。<u>朱</u> 惊拜老僧，而问其故。僧笑曰：“幻由人生，贫道何能解。”<u>朱</u> 气结而不扬，<u>孟</u> 心骇而无主。即起，历阶而出。</p>
<p> <u>异史氏</u> 曰：“幻由人生，此言类有道者。人有淫心，是生亵境；人有亵心，是生怖境。菩萨点化愚蒙，千幻并作，皆人心所自动耳。老婆心切，惜不闻其言下大悟，披发入山也。”</p>
<h2 id='chapter_1_006'>山魈</h2>
<p> <u>孙太白</u> 尝言：其曾祖肄业于南山<u>柳沟寺</u> 。麦秋旋里，经旬始返。启斋门，则案上尘生，窗间丝满。命仆粪除，至晚始觉清爽可坐。乃拂榻，陈卧具，扃扉就枕。月色已满窗矣。辗转移时，万籁俱寂。忽闻风声隆隆，山门豁然作响。窃谓寺僧失扃。注念间，风声渐近居庐，俄而房门辟矣。大疑之。思未定，声已入屋，又有靴声铿铿然，渐傍寝门。心始怖。俄而寝门辟矣。急视之，一大鬼鞠躬塞入，突立榻前，殆与梁齐。面似老瓜皮色；目光睒闪，绕室四顾；张巨口如盆，齿疏疏长三寸许；舌动喉鸣，呵喇之声，响连四壁。公惧极。又念咫尺之地，势无所逃，不如因而刺之。乃阴抽枕下佩刀，遽拔而斫之，中腹，作石缶声。鬼大怒，伸巨爪攫公。公少缩。鬼攫得衾，捽之，忿忿而去。公随衾堕，伏地号呼。家人持火奔集，则门闭如故。排窗入，见状大骇。扶曳登床，始言其故。共验之，则衾夹于寝门之隙。启扉检照，见有爪痕如箕，五指着处皆穿。既明，不敢复留，负笈而归。后问僧人，无复他异。</p>
<h2 id='chapter_1_007'>咬鬼</h2>
<p> <u>沈麟生</u> 云：其友某翁者，夏月昼寝，矇眬间，见一女子搴帘入，以白布裹首，缞服麻裙，向内室去。疑邻妇访内人者，又转念，何遽以凶服入人家？正自皇惑，女子已出。细审之，年可三十余，颜色黄肿，眉目蹙蹙然，神情可畏。又逡巡不去，渐逼卧榻。遂伪睡以观其变。无何，女子摄衣登床，压腹上，觉如百钧重。心虽了了，而举其手，手如缚；举其足，足如痿也。急欲号救，而苦不能声。女子以喙嗅翁面，颧鼻眉额殆遍。觉喙冷如冰，气寒透骨。翁窘急中，思得计，待嗅至颐颊，当即因而啮之。未几，果及颐。翁乘势力龁其颧，齿没于肉。女负痛身离，且挣且啼。翁龁益力。但觉血液交颐，湿流枕畔。相持正苦，庭外忽闻夫人声，急呼有鬼，一缓颊而女子已飘忽遁去。夫人奔入，无所见，笑其魇梦之诬。翁述其异，且言有血证焉。相与检视，如屋漏之水，流枕浃席。伏而嗅之，腥臭异常。翁乃大吐。过数日，口中尚有余臭云。</p>
<h2 id='chapter_1_008'>捉狐</h2>
<p> <u>孙翁</u> 者，余姻家清服之伯父也。素有胆。一日，昼卧，仿佛有物登床，遂觉身摇摇如驾云雾。窃意无乃魇狐耶？微窥之，物大如猫，黄毛而碧嘴，自足边来。蠕蠕伏行，如恐翁寤。逡巡附体：着足，足痿；着股，股耎。甫及腹，翁骤起，按而捉之，握其项。物鸣，急莫能脱。翁亟呼夫人，以带絷其腰。乃执带之两端，笑曰：“闻汝善化，今注目在此，看作如何化法。”言次，物忽缩其腹，细如管，几脱去。翁大愕，急力缚之。则又鼓其腹，粗于碗，坚不可下。力稍懈，又缩之。翁恐其脱，命夫人急杀之。夫人张皇四顾，不知刀之所在。翁左顾示以处。比回首，则带在手如环然，物已渺矣。</p>
<h2 id='chapter_1_009'>荍中怪</h2>
<p> <u>长山</u> <u>安翁</u> 者，性喜操农功。秋间荍熟，刈堆陇畔。时近村有盗稼者，因命佃人，乘月辇运登场。俟其装载归，而自留逻守，遂枕戈露卧。目稍瞑，忽闻有人践荍根，咋咋作响。心疑暴客。急举首，则一大鬼，高丈余，赤发须，去身已近。大怖，不遑他计，踊身暴起，狠刺之。鬼鸣如雷而逝。恐其复来，荷戈而归。迎佃人于途，告以所见，且戒勿往。众未深信。越日，曝麦于场，忽闻空际有声，翁骇曰：“鬼物来矣！”乃奔，众亦奔。移时复聚，翁命多设弓弩以俟之。翼日，果复来。数矢齐发，物惧而遁。二三日竟不复来。麦既登仓，禾杂遝，翁命收积为垛，而亲登践实之，高至数尺。忽遥望骇曰：“鬼物至矣！”众急觅弓矢，物已奔翁。翁仆，龁其额而去。共登视，则去额骨如掌，昏不知人。负至家中，遂卒。后不复见。不知其何怪也。</p>
<h2 id='chapter_1_010'>宅妖</h2>
<p> <u>长山</u> <u>李公</u> ，大司寇之侄也。宅多妖异。尝见厦有春凳，肉红色，甚修润。<u>李</u> 以故无此物，近抚按之，随手而曲，殆如肉耎。骇而却走。旋回视，则四足移动，渐入壁中。又见壁间倚白梃，洁泽修长。近扶之，腻然而倒，委蛇入壁，移时始没。</p>
<p> <u>康熙</u> 十七年，<u>王</u> 生<u>俊升</u> 设帐其家。日暮，灯火初张，生著履卧榻上。忽见小人，长三寸许，自外入，略一盘旋，即复去。少顷，荷二小凳来，设堂中，宛如小儿辈用粱心所制者。又顷之，二小人舁一棺入，仅长四寸许，停置凳上。安厝未已，一女子率厮婢数人来，率细小如前状。女子衰衣，麻绠束腰际，布裹首，以袖掩口，嘤嘤而哭，声类巨蝇。生睥睨良久，毛森立，如霜被于体。因大呼，遽走，颠床下，摇战莫能起。馆中人闻声毕集，堂中人物杳然矣。</p>
<h2 id='chapter_1_011'>王六郎</h2>
<p> <u>许</u> 姓，家<u>淄</u> 之北郭，业渔。每夜，携酒河上，饮且渔。饮则酹地，祝云：“河中溺鬼得饮。”以为常。他人渔，迄无所获，而<u>许</u> 独满筐。</p>
<p>一夕，方独酌，有少年来，徘徊其侧。让之饮，慨与同酌。既而终夜不获一鱼，意颇失。少年起曰：“请于下流为君驱之。”遂飘然去。少间，复返，曰：“鱼大至矣。”果闻唼呷有声。举网而得数头，皆盈尺。喜极，申谢。欲归，赠以鱼，不受，曰：“屡叨佳酝，区区何足云报。如不弃，要当以为常耳。”<u>许</u> 曰：“方共一夕，何言屡也？如肯永顾，诚所甚愿。但愧无以为情。”询其姓字，曰：“姓<u>王</u> ，无字，相见可呼<u>王六郎</u> 。”遂别。明日，<u>许</u> 货鱼，益沽酒。晚至河干，少年已先在，遂与欢饮。饮数杯，辄为<u>许</u> 驱鱼。</p>
<p>如是半载。忽告<u>许</u> 曰：“拜识清扬，情逾骨肉。然相别有日矣。”语甚凄楚。惊问之。欲言而止者再，乃曰：“情好如吾两人，言之或勿讶耶？今将别，无妨明告：我实鬼也，素嗜酒，沉醉溺死，数年于此矣。前君之获鱼，独胜于他人者，皆仆之暗驱，以报酹奠耳。明日业满，当有代者，将往投生。相聚只今夕，故不能无感。”<u>许</u> 初闻甚骇，然亲狎既久，不复恐怖。因亦欷歔，酌而言曰：“<u>六郎</u> 饮此，勿戚也。相见遽违，良足悲恻。然业满劫脱，正宜相贺，悲乃不伦。”遂与畅饮。因问：“代者何人？”曰：“兄于河畔视之，亭午，有女子渡河而溺者，是也。”听村鸡既唱，洒涕而别。</p>
<p>明日，敬伺河边，以觇其异。果有妇人抱婴儿来，及河而堕。儿抛岸上，扬手掷足而啼。妇沉浮者屡矣，忽淋淋攀岸以出，藉地少息，抱儿径去。当妇溺时，意良不忍，思欲奔救。转念是所以代<u>六郎</u> 者，故止不救。及妇自出，疑其言不验。抵暮，渔旧处。少年复至，曰：“今又聚首，且不言别矣。”问其故。曰：“女子已相代矣，仆怜其抱中儿，代弟一人，遂残二命，故舍之。更代不知何期。或吾两人之缘未尽耶？”<u>许</u> 感叹曰：“此仁人之心，可以通上帝矣。”由此相聚如初。</p>
<p>数日，又来告别。<u>许</u> 疑其复有代者。曰：“非也。前一念恻隐，果达帝天。今授为<u>招远县</u> <u>邬镇</u> 土地，来朝赴任。倘不忘故交，当一往探，勿惮修阻。”<u>许</u> 贺曰：“君正直为神，甚慰人心。但人神路隔，即不惮修阻，将复如何？”少年曰：“但往，勿虑。”再三叮咛而去。</p>
<p> <u>许</u> 归，即欲治装东下。妻笑曰：“此去数百里，即有其地，恐土偶不可以共语。”<u>许</u> 不听，竟抵<u>招远</u> 。问之居人，果有<u>邬镇</u> 。寻至其处，息肩逆旅，问祠所在。主人惊曰：“得无客姓为<u>许</u> ？”许曰：“然。何见知？”又曰：“得勿客邑为<u>淄</u> ？”曰：“然。何见知？”主人不答，遽出。俄而丈夫抱子，媳女窥门，杂沓而来，环如墙堵。<u>许</u> 益惊。众乃告曰：“数夜前，梦神言：<u>淄川</u> <u>许</u> 友当即来，可助以资斧。祗候已久。”<u>许</u> 亦异之。</p>
<p>乃往祭于祠而祝曰：“别君后，寤寐不去心，远践曩约。又蒙梦示居人，感篆中怀。愧无腆物，仅有卮酒。如不弃，当如河上之饮。”祝毕，焚钱纸。俄见风起座后，旋转移时，始散。夜梦少年来，衣冠楚楚，大异平时。谢曰：“远劳顾问，喜泪交并。但任微职，不便会面，咫尺河山，甚怆于怀。居人薄有所赠，聊酬夙好。归如有期，尚当走送。”</p>
<p>居数日，<u>许</u> 欲归。众留殷恳，朝请暮邀，日更数主。<u>许</u> 坚辞欲行。众乃折柬抱襆，争来致赆，不终朝，馈遗盈橐。苍头稚子毕集，祖送出村。欻有羊角风起，随行十余里。<u>许</u> 再拜曰：“<u>六郎</u> 珍重！勿劳远涉。君心仁爱，自能造福一方，无庸故人嘱也。”风盘旋久之，乃去。村人亦嗟讶而返。<u>许</u> 归。家稍裕，遂不复渔。后见<u>招远</u> 人问之，其灵验如响云。或言：即<u>章丘</u> <u>石坑庄</u> 。未知孰是。</p>
<p> <u>异史氏</u> 曰：“置身青云，无忘贫贱，此其所以神也。今日车中贵介，宁复识戴笠人哉？余乡有林下者，家綦贫。有童稚交，任肥秩。计投之必相周顾。竭力办装，奔涉千里，殊失所望。泻囊货骑，始得归。其族弟甚谐，作月令嘲之云：‘是月也，哥哥至，貂帽解，伞盖不张，马化为驴，靴始收声。’念此可为一笑。”</p>
<h2 id='chapter_1_012'>偷桃</h2>
<p>童时赴郡试，值春节。旧例，先一日，各行商贾，彩楼鼓吹赴藩司，名曰“演春”。余从友人戏瞩。</p>
<p>是日，游人如堵。堂上四官皆赤衣，东西相向坐。时方稚，亦不解其何官。但闻人语哜嘈，鼓吹聒耳。忽有一人，率披发童，荷担而上，似有所白。万声汹动，亦不闻为何语，但视堂上作笑声。即有青衣人大声命作剧。其人应命方兴，问：“作何剧？”堂上相顾数语。吏下，宣问所长。答言：“能颠倒生物。”吏以白官。少顷复下，命取桃子。</p>
<p>术人声诺。解衣覆笥上，故作怨状，曰：“官长殊不了了！坚冰未解，安所得桃？不取，又恐为南面者所怒。奈何！”其子曰：“父已诺之，又焉辞？”术人惆怅良久，乃云：“我筹之烂熟。春初雪积，人间何处可觅？唯<u>王母</u> 园中，四时常不凋谢，或有之。必窃之天上，乃可。”子曰：“嘻！天可阶而升乎？”曰：“有术在。”乃启笥，出绳一团，约数十丈，理其端，望空中掷去，绳即悬立空际，若有物以挂之。未几，愈掷愈高，渺入云中，手中绳亦尽。乃呼子曰：“儿来！余老惫，体重拙，不能行，得汝一往。”遂以绳授子，曰：“持此可登。”子受绳有难色，怨曰：“阿翁亦大愦愦！如此一线之绳，欲我附之，以登万仞之高天。倘中道断绝，骸骨何存矣！”父又强呜拍之，曰：“我已失口，悔无及。烦儿一行。儿勿苦，倘窃得来，必有百金赏，当为儿娶一美妇。”子乃持索，盘旋而上，手移足随，如蛛趁丝，渐入云霄，不可复见。</p>
<p>久之，坠一桃，如碗大。术人喜，持献公堂。堂上传视良久，亦不知其真伪。忽而绳落地上，术人惊曰：“殆矣！上有人断吾绳，儿将焉托！”移时，一物堕。视之，其子首也。捧而泣曰：“是必偷桃，为监者所觉。吾儿休矣！”又移时，一足落。无何，肢体纷堕，无复存者。术人大悲。一一拾置笥中而阖之，曰：“老夫止此儿，日从我南北游。今承严命，不意罹此奇惨！当负去瘗之。”乃升堂而跪，曰：“为桃故，杀吾子矣！如怜小人而助之葬，当结草以图报耳。”坐官骇诧，各有赐金。术人受而缠诸腰，乃扣笥而呼曰：“<u>八八儿</u> ，不出谢赏，将何待？”忽一蓬头僮首抵笥盖而出，望北稽首，则其子也。</p>
<p>以其术奇，故至今犹记之。后闻白莲教能为此术，意此其苗裔耶？</p>
<h2 id='chapter_1_013'>种梨</h2>
<p>有乡人货梨于市，颇甘芳，价腾贵。有道士破巾絮衣，丐于车前。乡人咄之，亦不去。乡人怒，加以叱骂。道士曰：“一车数百颗，老衲止丐其一，于居士亦无大损，何怒为？”观者劝置劣者一枚令去，乡人执不肯。</p>
<p>肆中佣保者，见喋聒不堪，遂出钱市一枚，付道士。道士拜谢，谓众曰：“出家人不解吝惜。我有佳梨，请出供客。”或曰：“既有之，何不自食？”曰：“吾特需此核作种。”于是掬梨大啖。且尽，把核于手，解肩上镵，坎地深数寸，纳之而覆以土。向市人索汤沃灌。好事者于临路店索得沸沈，道士接浸坎处。万目攒视，见有勾萌出，渐大，俄成树，枝叶扶疏。倏而花，倏而实，硕大芳馥，累累满树。道人乃即树头摘赐观者，顷刻向尽。已，乃以镵伐树，丁丁良久，乃断，带叶荷肩头，从容徐步而去。</p>
<p>初，道士作法时，乡人亦杂众中，引领注目，竟忘其业。道士既去，始顾车中，则梨已空矣。方悟适所俵散，皆己物也。又细视车上一靶亡，是新凿断者。心大愤恨。急迹之。转过墙隅，则断靶弃垣下，始知所伐梨本，即是物也。道士不知所在。一市粲然。</p>
<p> <u>异史氏</u> 曰：“乡人愦愦，憨状可掬，其见笑于市人，有以哉。每见乡中称素封者，良朋乞米则怫然，且计曰：‘是数日之资也。’或劝济一危难，饭一茕独，则又忿然计曰：‘此十人、五人之食也。’甚而父子兄弟，较尽锱铢。及至淫博迷心，则倾囊不吝；刀锯临颈，则赎命不遑。诸如此类，正不胜道，蠢尔乡人，又何足怪！”</p>
<h2 id='chapter_1_014'>劳山道士</h2>
<p>邑有<u>王生</u> ，行七，故家子。少慕道，闻<u>劳山</u> 多仙人，负笈往游。登一顶，有观宇，甚幽。一道士坐蒲团上，素发垂领，而神观爽迈。叩而与语，理甚玄妙。请师之。道士曰：“恐娇惰不能作苦。”答言：“能之。”其门人甚众，薄暮毕集。<u>王</u> 俱与稽首，遂留观中。凌晨，道士呼<u>王</u> 去，授以斧，使随众采樵。<u>王</u> 谨受教。过月余，手足重茧，不堪其苦，阴有归志。</p>
<p>一夕归，见二人与师共酌，日已暮，尚无灯烛。师乃翦纸如镜，黏壁间。俄顷，月明辉室，光鉴毫芒。诸门人环听奔走。一客曰：“良宵胜乐，不可不同。”乃于案上取壶酒，分赉诸徒，且嘱尽醉。<u>王</u> 自思：七八人，壶酒何能遍给？遂各觅盎盂，竞饮先釂，惟恐樽尽。而往复挹注，竟不少减。心奇之。俄一客曰：“蒙赐月明之照，乃尔寂饮，何不呼<u>嫦娥</u> 来？”乃以箸掷月中。见一美人，自光中出，初不盈尺，至地，遂与人等。纤腰秀项，翩翩作<span class="kindle-cn-specialtext-double">霓裳</span> 舞。已而歌曰：“仙仙乎，而还乎，而幽我于<u>广寒</u> 乎！”其声清越，烈如箫管。歌毕，盘旋而起，跃登几上，惊顾之间，已复为箸。三人大笑。又一客曰：“今宵最乐，然不胜酒力矣。其饯我于月宫可乎？”三人移席，渐入月中。众视三人，坐月中饮，须眉毕见，如影之在镜中。移时，月渐暗。门人然烛来，则道士独坐而客杳矣。几上肴核尚存，壁上月，纸圆如镜而已。道士问众：“饮足乎？”曰：“足矣。”“足宜早寝，勿误樵苏。”众诺而退。<u>王</u> 窃忻慕，归念遂息。</p>
<p>又一月，苦不可忍，而道士并不传教一术。心不能待，辞曰：“弟子数百里受业仙师，纵不能得长生术，或小有传习，亦可慰求教之心。今阅两三月，不过早樵而暮归。弟子在家，未谙此苦。”道士笑曰：“我固谓不能作苦，今果然。明早当遣汝行。”<u>王</u> 曰：“弟子操作多日，师略授小技，此来为不负也。”道士问：“何术之求？”<u>王</u> 曰：“每见师行处，墙壁所不能隔，但得此法足矣。”道士笑而允之。乃传以诀，令自咒毕，呼曰：“入之！”<u>王</u> 面墙不敢入。又曰：“试入之。”<u>王</u> 果从容入，及墙而阻。道士曰：“俯首骤入，勿逡巡！”<u>王</u> 果去墙数步，奔而入，及墙，虚若无物。回视，果在墙外矣。大喜，入谢。道士曰：“归宜洁持，否则不验。”遂助资斧遣之归。</p>
<p>抵家，自诩遇仙，坚壁所不能阻。妻不信。<u>王</u> 效其作为，去墙数尺，奔而入，头触硬壁，蓦然而踣。妻扶视之，额上坟起，如巨卵焉。妻揶揄之。<u>王</u> 惭忿，骂老道士之无良而已。</p>
<p> <u>异史氏</u> 曰：“闻此事未有不大笑者，而不知世之为王生者，正复不少。今有伧父，喜疢毒而畏药石，遂有舐痈吮痔者，进宣威逞暴之术，以迎其旨，诒之曰：‘执此术也以往，可以横行而无碍。’初试未尝不小效，遂谓天下之大，举可以如是行矣，势不至触硬壁而颠蹶不止也。”</p>
<h2 id='chapter_1_015'>长清僧</h2>
<p> <u>长清</u> 僧某，道行高洁。年八十余犹健。一日，颠仆不起，寺僧奔救，已圆寂矣。僧不自知死，魂飘去，至<u>河南</u> 界。<u>河南</u> 有故绅子，率十余骑，按鹰猎兔。马逸，堕毙。魂适相值，翕然而合，遂渐苏。厮仆还问之。张目曰：“胡至此！”众扶归。入门，则粉白黛绿者，纷集顾问。大骇曰：“我僧也，胡至此！”家人以为妄，共提耳悟之。僧亦不自申解，但闭目不复有言。饷以脱粟则食，酒肉则拒。夜独宿，不受妻妾奉。</p>
<p>数日后，忽思少步。众皆喜。既出，少定，即有诸仆纷来，钱簿谷籍，杂请会计。公子托以病倦，悉卸绝之，惟问：“<u>山东</u> <u>长清县</u> ，知之否？”共答：“知之。”曰：“我郁无聊赖，欲往游瞩，宜即治任。”众谓新瘳未应远涉，不听。翼日遂发。抵<u>长清</u> ，视风物如昨。无烦问途，竟至兰若。弟子数人见贵客至，伏谒甚恭。乃问：“老僧焉往？”答云：“吾师曩已物化。”问墓所，群导以往，则三尺孤坟，荒草犹未合也。众僧不知何意。既而戒马欲归，嘱曰：“汝师戒行之僧，所遗手泽，宜恪守，勿俾损坏。”众唯唯。乃行。既归，灰心木坐，了不勾当家务。</p>
<p>居数月，出门自遁，直抵旧寺。谓弟子：“我即汝师。”众疑其谬，相视而笑。乃述返魂之由，又言生平所为，悉符。众乃信，居以故榻，事之如平日。后公子家屡以舆马来，哀请之，略不顾瞻。又年余，夫人遣纪纲至，多所馈遗。金帛皆却之，惟受布袍一袭而已。友人或至其乡，敬造之。见其人默然诚笃，年仅而立，而辄道其八十余年事。</p>
<p> <u>异史氏</u> 曰：“人死则魂散，其千里而不散者，性定故耳。予于僧，不异之乎其再生，而异之乎其入纷华靡丽之乡，而能绝人以逃世也。若眼睛一闪，而兰麝薰心，有求死不得者矣，况僧乎哉！”</p>
<h2 id='chapter_1_016'>蛇人</h2>
<p>东郡某甲，以弄蛇为业。尝蓄驯蛇二，皆青色，其大者呼之大青，小曰二青。二青额有赤点，尤灵驯，盘旋无不如意。蛇人爱之，异于他蛇。</p>
<p>期年，大青死，思补其缺，未暇遑也。一夜，寄宿山寺。既明，启笥，二青亦渺。蛇人怅恨欲死。冥搜亟呼，迄无影兆。然每值丰林茂草，辄纵之去，俾得自适，寻复还。以此故，冀其自至。坐伺之，日既高，亦已绝望，怏怏遂行。出门数武，闻丛薪错楚中，窸窣作响。停趾愕顾，则二青来也。大喜，如获拱璧。息肩路隅，蛇亦顿止。视其后，小蛇从焉。抚之曰：“我以汝为逝矣。小侣而所荐耶？”出饵饲之，兼饲小蛇。小蛇虽不去，然瑟缩不敢食。二青含哺之，宛似主人之让客者。蛇人又饲之，乃食。食已，随二青俱入笥中。荷去教之，旋折辄中规矩，与二青无少异，因名之小青。衒技四方，获利无算。</p>
<p>大抵蛇人之弄蛇也，止以二尺为率，大则过重，辄便更易。缘二青驯，故未遽弃。又二三年，长三尺余，卧则笥为之满，遂决去之。一日，至<u>淄</u> 邑东山间，饲以美饵，祝而纵之。既去，顷之复来，蜿蜒笥外。蛇人挥曰：“去之！世无百年不散之筵。从此隐身大谷，必且为神龙，笥中何可以久居也？”蛇乃去。蛇人目送之。已而复返，挥之不去，以首触笥。小青在中，亦震震而动。蛇人悟曰：“得毋欲别小青耶？”乃发笥。小青径出，因与交首吐舌，似相告语。已而委蛇并去。方意小青不返，俄而踽踽独来，竟入笥卧。由此随在物色，迄无佳者。而小青亦渐大，不可弄。后得一头，亦颇驯，然终不如小青良。而小青粗于儿臂矣。</p>
<p>先是，二青在山中，樵人多见之。又数年，长数尺，围如碗，渐出逐人。因而行旅相戒，罔敢出其途。一日，蛇人经其处，蛇暴出如风。蛇人大怖而奔，蛇逐益急。回顾已将及矣，而视其首，朱点俨然，始悟为二青。下担呼曰：“二青，二青！”蛇顿止。昂首久之，纵身绕蛇人，如昔弄状。觉其意殊不恶，但躯巨重，不胜其绕。仆地呼祷，乃释之。又以首触笥。蛇人悟其意，开笥出小青。二蛇相见，交缠如饴糖状，久之始开。蛇人乃祝小青：“我久欲与汝别，今有伴矣。”谓二青曰：“原君引之来，可还引之去。更嘱一言：深山不乏食饮，勿扰行人，以犯天谴。”二蛇垂头，似相领受。遽起，大者前，小者后，过处林木为之中分。蛇人伫立望之，不见乃去。自此行人如常，不知其何往也。</p>
<p> <u>异史氏</u> 曰：蛇，蠢然一物耳，乃恋恋有故人之意，且其从谏也如转圜。独怪俨然而人也者，以十年把臂之交，数世蒙恩之主，辄思下井复投石焉。又不然，则药石相投，悍然不顾，且怒而仇焉者，亦羞此蛇也已。</p>
<h2 id='chapter_1_017'>斫蟒</h2>
<p> <u>胡田村</u> <u>胡</u> 姓者，兄弟采樵，深入幽谷。遇巨蟒，兄在前，为所吞。弟初骇欲奔，见兄被噬，遂奋怒出樵斧，斫蟒首。首伤而吞不已。然头虽已没，幸肩际不能下。弟急极无计，乃两手持兄足，力与蟒争，竟曳兄出。蟒亦负痛去。视兄，则鼻耳俱化，奄将气尽。肩负以行，途中凡十余息，始至家。医养半年，方愈。至今面目皆瘢痕，鼻耳处惟孔存焉。</p>
<p>噫！农人中，乃有弟弟如此者哉！或言：“蟒不为害，乃德义所感。”信然！</p>
<h2 id='chapter_1_018'>犬奸</h2>
<p> <u>青州</u> 贾某，客于外，恒经岁不归。家蓄一白犬，妻引与交。犬习为常。一日，夫至，与妻共卧。犬突入，登榻，啮贾人竟死。后里舍稍闻之，共为不平，鸣于官。官械妇，妇不肯伏，收之。命缚犬来，始取妇出。犬忽见妇，直前碎衣作交状。妇始无词。使两役解部院，一解人而一解犬。有欲观其合者，共敛钱赂役，役乃牵聚令交。所止处，观者常数百人，役以此网利焉。后人犬俱寸磔以死。呜呼！天地之大，真无所不有矣。然人面而兽交者，独一妇也乎哉？</p>
<p> <u>异史氏</u> 为之判曰：会于濮上，古所交讥；约于桑中，人且不齿。乃某者，不堪雌守之苦，浪思苟合之欢。夜叉伏床，竟是家中牝兽；捷卿入窦，遂为被底情郎。云雨台前，乱摇续貂之尾；温柔乡里，频款曳象之腰。锐锥处于皮囊，一纵股而脱颖；留情结于镞项，甫饮羽而生根。忽思异类之交，直属匪夷之想。尨吠奸而为奸，妒残凶杀，律难治以萧曹；人非兽而实兽，奸秽淫腥，肉不食于豺虎。呜呼！人奸杀，则拟女以剐；至于狗奸杀，阳世遂无其刑。人不良，则罚人作犬；至于犬不良，阴曹应穷于法。宜支解以追魂魄，请押赴以问阎罗。</p>
<h2 id='chapter_1_019'>雹神</h2>
<p> <u>王</u> 公<u>筠苍</u> ，莅任<u>楚</u> 中，拟登<u>龙虎山</u> 谒天师。及湖，甫登舟，即有一人驾小艇来，使舟中人为通。公见之，貌修伟，怀中出天师刺，曰：“闻驺从将临，先遣负弩。”公讶其预知，益神之，诚意而往。天师治具相款。其服役者，衣冠须鬣，多不类常人。前使者亦侍其侧。</p>
<p>少间，向天师细语。天师谓公曰：“此先生同乡，不之识耶？”公问之，曰：“此即世所传雹神<u>李左车</u> 也。”公愕然改容。天师曰：“适言奉旨雨雹，故告辞耳。”公问：“何处？”曰：“<u>章丘</u> 。”公以接壤关切，离席乞免。天师曰：“此上帝玉敕，雹有额数，何能相徇？”公哀不已。天师垂思良久，乃顾而嘱曰：“其多降山谷，勿伤禾稼可也。”又嘱：“贵客在坐，文去勿武。”神出，至庭中，忽足下生烟，氤氲匝地。俄延逾刻，极力腾起，裁高于庭树；又起，高于楼阁；霹雳一声，向北飞去，屋宇震动，筵器摆簸。公骇曰：“去乃作雷霆耶！”天师曰：“适戒之，所以迟迟。不然，平地一声，便逝去矣。”公别归，志其月日，遣人问<u>章丘</u> ，是日果大雨雹，沟渠皆满，而田中仅数枚焉。</p>
<h2 id='chapter_1_020'>狐嫁女</h2>
<p> <u>历城</u> <u>殷天官</u> ，少贫，有胆略。邑有故家之第，广数十亩，楼宇连亘。常见怪异，以故废无居人。久之，蓬蒿渐满，白昼亦无敢入者。会公与诸生饮，或戏云：“有能寄此一宿者，共醵为筵。”公跃起曰：“是亦何难！”携一席往。众送诸门，戏曰：“吾等暂候之。如有所见，当急号。”公笑云：“有鬼狐，当捉证耳。”遂入，见长莎蔽径，蒿艾如麻。时值上弦，幸月色昏黄，门户可辨。摩娑数进，始抵后楼。登月台，光洁可爱，遂止焉。西望月明，惟衔山一线耳。坐良久，更无少异，窃笑传言之讹。席地枕石，卧看牛女。</p>
<p>一更向尽，恍惚欲寐。楼下有履声，籍籍而上。假寐睨之，见一青衣人，挑莲灯，猝见公，惊而却退。语后人曰：“有生人在。”下问：“谁也？”答云：“不识。”俄一老翁上，就公谛视，曰：“此<u>殷尚书</u> ，其睡已酣。但办吾事，相公倜傥，或不叱怪。”乃相率入楼，楼门尽辟。移时，往来者益众。楼上灯辉如昼。公稍稍转侧，作嚏咳。翁闻公醒，乃出，跪而言曰：“小人有箕箒女，今夜于归。不意有触贵人，望勿深罪。”公起，曳之曰：“不知今夕嘉礼，惭无以贺。”翁曰：“贵人光临，压除凶煞，幸矣。即烦陪坐，倍益光宠。”公喜，应之。入视楼中，陈设芳丽。遂有妇人出拜，年可四十余。翁曰：“此拙荆。”公揖之。</p>
<p>俄闻笙乐聒耳，有奔而上者，曰：“至矣！”翁趋迎，公亦立俟。少选，笼纱一簇，导新郎入。年可十七八，丰采韶秀。翁命先与贵客为礼。少年目公。公若为傧，执半主礼。次翁婿交拜，已，乃即席。少间，粉黛云从，酒胾雾霈，玉碗金瓯，光映几案。酒数行，翁唤女奴请小姐来。女奴诺而入。良久不出。翁自起，搴帏促之。俄婢媪数辈，拥新人出，环珮璆然，麝兰散馥。翁命向上拜。起，即坐母侧。微目之，翠凤明珰，容华绝世。既而酌以金爵，大容数斗。公思此物可以持验同人，阴内袖中。伪醉隐几，颓然而寝。皆曰：“相公醉矣。”居无何，闻新郎告行，笙乐暴作，纷纷下楼而去。</p>
<p>已而主人敛酒具，少一爵，冥搜不得。或窃议卧客，翁急戒勿语，惟恐公闻。移时，内外俱寂，公始起。暗无灯火，惟脂香酒气，充溢四堵。视东方既白，乃从容出。探袖中，金爵犹在。及门，则诸生先俟，疑其夜出而早入者。公出爵示之。众骇问，因以状告。共思此物非寒士所有，乃信之。</p>
<p>后公举进士，任于<u>肥丘</u> 。有世家<u>朱</u> 姓宴公，命取巨觥，久之不至。有细奴掩口与主人语，主人有怒色。俄奉金爵劝客饮。谛视之，款式雕文，与狐物更无殊别。大疑，问所从制。答云：“爵凡八只，大人为京卿时，觅良工监制。此世传物，什袭已久。缘明府辱临，适取诸箱簏，仅存其七，疑家人所窃取，而十年尘封如故，殊不可解。”公笑曰：“金杯羽化矣！然世守之珍不可失，仆有一具，颇近似之，当以奉赠。”终筵归署，拣爵驰送之。主人审视，骇绝。亲诣谢公，诘所自来。公乃历陈颠末。始知千里之物，狐能摄致，而不敢终留也。</p>
<h2 id='chapter_1_021'>娇娜</h2>
<p> <u>孔</u> 生<u>雪笠</u> ，圣裔也。为人蕴藉，工诗。有执友令<u>天台</u> ，寄函招之。生往，令适卒。落拓不得归，寓<u>菩陀寺</u> ，佣为寺僧抄录。</p>
<p>寺西百余步，有<u>单先生</u> 第。先生故公子，以大讼萧条，眷口寡，移而乡居，宅遂旷焉。一日，大雪崩腾，寂无行旅。偶过其门，一少年出，丰采甚都。见生，趋与为礼，略致慰问，即屈降临。生爱悦之，慨然从入。屋宇都不甚广，处处悉悬锦幕，壁上多古人书画。案头书一册，签云<span class="kindle-cn-specialtext-double">瑯嬛琐记</span> 。翻阅一过，俱目所未睹。生以居<u>单</u> 第，意为第主，即亦不审官阀。少年细诘行踪，意怜之，劝设帐授徒。生叹曰：“羁旅之人，谁作<u>曹丘</u> 者？”少年曰：“倘不以驽骀见斥，愿拜门墙。”生喜，不敢当师，请为友。便问：“宅何久锢？”答曰：“此为<u>单</u> 府，曩以公子乡居，是以久旷。仆<u>皇甫</u> 氏，祖居<u>陕</u> 。以家宅焚于野火，暂借安顿。”生始知非<u>单</u> 。当晚，谈笑甚欢，即留共榻。</p>
<p>昧爽，即有僮子炽炭于室。少年先起入内，生尚拥被坐。僮入白：“太公来。”生惊起。一叟入，鬓发皤然，向生殷谢曰：“先生不弃顽儿，遂肯赐教。小子初学涂鸦，勿以友故，行辈视之也。”已，乃进锦衣一袭，貂帽、袜、履各一事。视生盥栉已，乃呼酒荐馔。几、榻、裙、衣，不知何名，光彩射目。酒数行，叟兴辞，曳杖而去。餐讫，公子呈课业，类皆古文词，并无时艺。问之，笑云：“仆不求进取也。”抵暮，更酌曰：“今夕尽欢，明日便不许矣。”呼僮曰：“视太公寝未，已寝，可暗唤<u>香奴</u> 来。”僮去，先以绣囊将琵琶至。少顷，一婢入，红妆艳艳。公子命弹<span class="kindle-cn-specialtext-double">湘妃</span> 。婢以牙拨勾动，激扬哀烈，节拍不类夙闻。又命以巨觞行酒，三更始罢。</p>
<p>次日，早起共读。公子最惠，过目成咏，二三月后，命笔警绝。相约五日一饮，每饮必招<u>香奴</u> 。一夕，酒酣气热，目注之。公子已会其意，曰：“此婢为老父所豢养。兄旷邈无家，我夙夜代筹久矣。行当为君谋一佳耦。”生曰：“如果惠好，必如<u>香奴</u> 者。”公子笑曰：“君诚‘少所见而多所怪’者矣。以此为佳，君愿亦易足也。”</p>
<p>居半载，生欲翱翔郊郭，至门，则双扉外扃。问之，公子曰：“家君恐交游纷意念，故谢客耳。”生亦安之。时盛暑溽热，移斋园亭。生胸间肿起如桃，一夜如碗，痛楚吟呻。公子朝夕省视，眠食都废。又数日，创剧，益绝食饮。太公亦至，相对太息。公子曰：“儿前夜思先生清恙，<u>娇娜</u> 妹子能疗之。遣人于外祖母处呼令归，何久不至？”俄僮入白：“<u>娜姑</u> 至，姨与<u>松姑</u> 同来。”父子疾趋入内。少间，引妹来视生。年约十三四，娇波流慧，细柳生姿。生望见颜色，呻顿忘，精神为之一爽。公子便言：“此兄良友，不啻胞也，妹子好医之。”女乃敛羞容，揄长袖，就榻诊视。把握之间，觉芳气胜兰。女笑曰：“宜有是疾，心脉动矣。然症虽危，可治。但肤块已凝，非伐皮削肉不可。”乃脱臂上金钏安患处，徐徐按下之。创突起寸许，高出钏外，而根际余肿，尽束在内，不似前如碗阔矣。乃一手启罗衿，解佩刀，刃薄于纸。把钏握刃，轻轻附根而割。紫血流溢，沾染床席。而贪近娇姿，不惟不觉其苦，且恐速竣割事，偎傍不久。未几，割断腐肉，团团然如树上削下之瘿。又呼水来，为洗割处。口吐红丸，如弹大，着肉上，按令旋转。才一周，觉热火蒸腾；再一周，习习作痒；三周已，遍体清凉，沁入骨髓。女收丸入咽，曰：“愈矣！”趋走出。生跃起走谢，沉痼若失。而悬想容辉，苦不自已。</p>
<p>自是废卷痴坐，无复聊赖。公子已窥之，曰：“弟为兄物色，得一佳偶。”问：“何人？”曰：“亦弟眷属。”生凝思良久，但云：“勿须。”面壁吟曰：“曾经沧海难为水，除却<u>巫山</u> 不是云。”公子会其指，曰：“家君仰慕鸿才，常欲附为婚姻。但止一少妹，齿太穉。有姨女<u>阿松</u> ，年十八矣，颇不粗陋。如不见信，<u>松</u> 姊日涉园亭，伺前厢，可望见之。”生如其教。果见<u>娇娜</u> 偕丽人来，画黛弯蛾，莲钩蹴凤，与娇娜相伯仲也。生大悦，请公子作伐。公子翼日自内出，贺曰：“谐矣。”乃除别院，为生成礼。是夕，鼓吹阗咽，尘落漫飞，以望中仙人，忽同衾幄，遂疑<u>广寒宫</u> 殿，未必在云霄矣。合卺之后，甚惬心怀。</p>
<p>一夕，公子谓生曰：“切磋之惠，无日可以忘之。近<u>单公子</u> 解讼归，索宅甚急。意将弃此而西，势难复聚，因而离绪萦怀。”生愿从之而去。公子劝还乡闾，生难之。公子曰：“勿虑，可即送君行。”无何，太公引<u>松娘</u> 至，以黄金百两赠生。公子以左右手与生夫妇相把握，嘱闭眸勿视。飘然履空，但觉耳际风鸣。久之，曰：“至矣。”启目，果见故里。始知公子非人。喜叩家门，母出非望，又睹美妇，方共忻慰。及回顾，则公子逝矣。<u>松娘</u> 事姑孝，艳色贤名，声闻遐迩。</p>
<p>后生举进士，授<u>延安</u> 司李，携家之任。母以道远不行。<u>松娘</u> 举一男，名<u>小宦</u> 。生以忤直指罢官，罣碍不得归。偶猎郊野，逢一美少年，跨骊驹，频频瞻顾。细视，则<u>皇甫公子</u> 也。揽辔停骖，悲喜交至。邀生去，至一村，树木浓昏，荫翳天日。入其家，则金沤浮钉，宛然世族。问妹子则嫁，岳母已亡，深相感悼。经宿别去，偕妻同返。<u>娇娜</u> 亦至，抱生子掇提而弄曰：“姊姊乱吾种矣。”生拜谢曩德。笑曰：“姊夫贵矣。创口已合，未忘痛耶？”妹夫<u>吴郎</u> ，亦来谒拜。信宿乃去。</p>
<p>一日，公子有忧色，谓生曰：“天降凶殃，能相救否？”生不知何事，但锐自任。公子趋出，招一家俱入，罗拜堂上。生大骇，亟问。公子曰：“余非人类，狐也。今有雷霆之劫。君肯以身赴难，一门可望生全。不然，请抱子而行，无相累。”生矢共生死。乃使仗剑于门，嘱曰：“雷霆轰击，勿动也！”生如所教。果见阴云昼暝，昏黑如。回视旧居，无复闬闳，惟见高冢岿然，巨穴无底。方错愕间，霹雳一声，摆簸山岳；急雨狂风，老树为拔。生目眩耳聋，屹不少动。忽于繁烟黑絮之中，见一鬼物，利喙长爪，自穴攫一人出，随烟直上。瞥睹衣履，念似<u>娇娜</u> 。乃急跃离地，以剑击之，随手堕落。忽而崩雷暴裂，生仆，遂毙。</p>
<p>少间，晴霁，<u>娇娜</u> 已能自苏。见生死于旁，大哭曰：“<u>孔郎</u> 为我而死，我何生矣！”<u>松娘</u> 亦出，共舁生归。<u>娇娜</u> 使<u>松娘</u> 捧其首，兄以金簪拨其齿，自乃撮其颐，以舌度红丸入，又接吻而呵之。红丸随气入喉，格格作响。移时，醒然而苏。见眷口满前，恍如梦寤。于是一门团，惊定而喜。</p>
<p>生以幽圹不可久居，议同旋里。满堂交赞，惟<u>娇娜</u> 不乐。生请与<u>吴郎</u> 俱，又虑翁媪不肯离幼子，终日议不果。忽<u>吴</u> 家一小奴，汗流气促而至。惊致研诘，则<u>吴郎</u> 家亦同日遭劫，一门俱没。<u>娇娜</u> 顿足悲伤，涕不可止。共慰劝之，而同归之计遂决。生入城勾当数日，遂连夜趣装。既归，以闲园寓公子，恒反关之，生及<u>松娘</u> 至，始发扃。生与公子兄妹，棋酒谈宴，若一家然。<u>小宦</u> 长成，貌韶秀，有狐意。出游都市，共知为狐儿也。</p>
<p> <u>异史氏</u> 曰：“余于<u>孔生</u> ，不羡其得艳妻，而羡其得腻友也。观其容可以忘饥，听其声可以解颐。得此良友，时一谈宴，则‘色授魂与’，尤胜于‘颠倒衣裳’矣。”</p>
<h2 id='chapter_1_022'>僧孽</h2>
<p> <u>张</u> 姓暴卒，随鬼使去，见冥王。王稽簿，怒鬼使误捉，责令送归。<u>张</u> 下，私浼鬼使，求观冥狱。鬼导历九幽，刀山、剑树，一一指点。末至一处，有一僧，扎股穿绳而倒悬之，号痛欲绝。近视，则其兄也。<u>张</u> 见之惊哀，问：“何罪至此？”鬼曰：“是为僧，广募金钱，悉供淫赌，故罚之。欲脱此厄，须其自忏。”<u>张</u> 既苏，疑兄已死。时其兄居<u>兴福寺</u> ，因往探之。入门，便闻其号痛声。入室，见疮生股间，脓血崩溃，挂足壁上，宛然冥司倒悬状。骇问其故。曰：“挂之稍可，不则痛彻心腑。”<u>张</u> 因告以所见。僧大骇，乃戒荤酒，虔诵经咒，半月寻愈。遂为戒僧。</p>
<p> <u>异史氏</u> 曰：“鬼狱渺茫，恶人每以自解，而不知昭昭之祸，即冥冥之罚也。可勿惧哉！”</p>
<h2 id='chapter_1_023'>妖术</h2>
<p> <u>于公</u> 者，少任侠，喜拳勇，力能持高壶，作旋风舞。<u>崇祯</u> 间，殿试在都，仆疫不起，患之。会市上有善卜者，能决人生死，将代问之。既至，未言，卜者曰：“君莫欲问仆病乎？”公骇应之。曰：“病者无害，君可危。”公乃自卜。卜者起卦，愕然曰：“君三日当死！”公惊诧良久。卜者从容曰：“鄙人有小术，报我十金，当代禳之。”公自念，生死已定，术岂能解？不应而起，欲出。卜者曰：“惜此小费，勿悔勿悔！”爱公者皆为公惧，劝罄橐以哀之。公不听。</p>
<p>倏忽至三日，公端坐旅舍，静以觇之，终日无恙。至夜，阖户挑灯，倚剑危坐。一漏向尽，更无死法。意欲就枕，忽闻窗隙窣窣有声。急视之，一小人荷戈入，及地，则高如人。公捉剑起，急击之，飘忽未中。遂遽小，复寻窗隙，意欲遁去。公疾斫之，应手而倒。烛之，则纸人，已腰断矣。公不敢卧，又坐待之。逾时，一物穿窗入，怪狞如鬼。才及地，急击之，断而为两，皆蠕动。恐其复起，又连击之，剑剑皆中，其声不耎。审视，则土偶，片片已碎。于是移坐窗下，目注隙中。久之，闻窗外如牛喘，有物推窗棂，房壁震摇，其势欲倾。公惧覆压，计不如出而斗之，遂剨然脱扃，奔而出。见一巨鬼，高与檐齐，昏月中，见其面黑如煤，眼闪烁有黄光，上无衣，下无履，手弓而腰矢。公方骇，鬼则弯矣，公以剑拨矢，矢堕；欲击之，则又弯矣。公急跃避，矢贯于壁，战战有声。鬼怒甚，拔佩刀，挥如风，望公力劈。公猱进，刀中庭石，石立断。公出其股间，削鬼中踝，铿然有声。鬼益怒，吼如雷，转身复剁。公又伏身入，刀落，断公裙。公已及胁下，猛斫之，亦铿然有声，鬼仆而僵。公乱击之，声硬如柝。烛之，则一木偶，高大如人，弓矢尚缠腰际，刻画狰狞，剑击处，皆有血出。公因秉烛待旦。方悟鬼物皆卜人遣之，欲致人于死，以神其术也。</p>
<p>次日，遍告交知，与共诣卜所。卜人遥见公，瞥不可见。或曰：“此翳形术也，犬血可破。”公如言，戒备而往。卜人又匿如前。急以犬血沃立处，但见卜人头面，皆为犬血模糊，目灼灼如鬼立。乃执付有司而杀之。</p>
<p> <u>异史氏</u> 曰：“尝谓买卜为一痴。世之讲此道而不爽于生死者几人？卜之而爽，犹不卜也。且即明明告我以死期之至，将复如何？况有借人命以神其术者，其可畏不尤甚耶！”</p>
<h2 id='chapter_1_024'>野狗</h2>
<p> <u>于七</u> 之乱，杀人如麻。乡民<u>李化龙</u> ，自山中窜归。值大兵宵进，恐罹炎崑之祸，急无所匿，僵卧于死人之丛，诈作尸。兵过既尽，未敢遽出。忽见阙头断臂之尸，起立如林。内一尸断首犹连肩上，口中作语曰：“野狗子来，奈何？”群尸参差而应曰：“奈何！”俄顷，蹶然尽倒，遂寂无声。<u>李</u> 方惊颤欲起，有一物来，兽首人身，伏啮人首，遍吸其脑。<u>李</u> 惧，匿首尸下。物来拨<u>李</u> 肩，欲得<u>李</u> 首。<u>李</u> 力伏，俾不可得。物乃推覆尸而移之，首见。<u>李</u> 大惧，手索腰下，得巨石如碗，握之。物俯身欲龁，<u>李</u> 骤起，大呼，击其首，中嘴。物嗥如鸱，掩口负痛而奔，吐血道上。就视之，于血中得二齿，中曲而端锐，长四寸余。怀归以示人，皆不知其何物也。</p>
<h2 id='chapter_1_025'>三生</h2>
<p> <u>刘孝廉</u> ，能记前身事。与先<u>文贲</u> 兄为同年，尝历历言之。一世为搢绅，行多玷。六十二岁而没。初见冥王，待以乡先生礼，赐坐，饮以茶。觑冥王盏中，茶色清澈，己盏中浊如醪，暗疑迷魂汤得勿此耶？乘冥王他顾，以盏就案角泻之，伪为尽者。俄顷，稽前生恶录，怒，命群鬼捽下，罚作马。即有厉鬼絷去。行至一家，门限甚高，不可逾。方趦趄间，鬼力楚之，痛甚而蹶。自顾，则身已在枥下矣。但闻人曰：“骊马生驹矣，牡也。”心甚明了，但不能言。觉大馁，不得已，就牝马求乳。逾四五年，体修伟。甚畏挞楚，见鞭则惧而逸。主人骑，必覆障泥，缓辔徐徐，犹不甚苦。惟奴仆圉人，不加鞯装以行，两踝夹击，痛彻心腑。于是愤甚，三日不食，遂死。</p>
<p>至冥司，冥王查其罚限未满，责其规避，剥其皮革，罚为犬。意懊丧，不欲行。群鬼乱挞之，痛极而窜于野。自念不如死，愤投绝壁，颠莫能起。自顾，则身伏窦中，牝犬舐而腓字之，乃知身已复生于人世矣。稍长，见便液，亦知秽，然嗅之而香，但立念不食耳。为犬经年，常忿欲死，又恐罪其规避。而主人又豢养，不肯戮。乃故啮主人脱股肉。主人怒，杖杀之。冥王鞫状，怒其狂猘，笞数百，俾作蛇。囚于幽室，暗不见天。闷甚，缘壁而上，穴屋而出。自视，则伏身茂草，居然蛇矣。遂矢志不残生类，饥吞木实。积年余，每思自尽不可，害人而死又不可，欲求一善死之策而未得也。一日，卧草中，闻车过，遽出当路，车驰压之，断为两。</p>
<p>冥王讶其速至，因蒲伏自剖。冥王以无罪见杀，原之，准其满限复为人，是为<u>刘公</u> 。公生而能言，文章书史，过辄成诵。辛酉举孝廉。每劝人：乘马必厚其障泥，股夹之刑，胜于鞭楚也。</p>
<p> <u>异史氏</u> 曰：“毛角之俦，乃有王公大人在其中。所以然者，王公大人之内，原未必无毛角者在其中也。故贱者为善，如求花而种其树；贵者为善，如已花而培其本。种者可大，培者可久。不然，且将负盐车，受羁，与之为马；不然，且将啖便液，受烹割，与之为犬；又不然，且将披鳞介，葬鹤鹳，与之为蛇。”</p>
<h2 id='chapter_1_026'>狐入瓶</h2>
<p> <u>万村</u> <u>石</u> 氏之妇，祟于狐，患之，而不能遣。扉后有瓶，每闻妇翁来，狐辄遁匿其中。妇窥之熟，暗计而不言。一日，窜入。妇急以絮塞其口，置釜中，燂汤而沸之。瓶热，狐呼曰：“热甚！勿恶作剧。”妇不语。号益急，久之无声。拔塞而验之，毛一堆，血数点而已。</p>
<h2 id='chapter_1_027'>鬼哭</h2>
<p> <u>谢迁</u> 之变，宦第皆为贼窟。<u>王</u> 学使<u>七襄</u> 之宅，盗聚尤众。城破兵入，扫荡群丑，尸填墀，血至充门而流。公入城，扛尸涤血而居。往往白昼见鬼，夜则床下燐飞，墙角鬼哭。</p>
<p>一日，<u>王</u> 生<u>皞迪</u> 寄宿公家，闻床底小声连呼：“<u>皞迪</u> ！<u>皞迪</u> ！”已而声渐大，曰：“我死得苦！”因哭，满庭皆哭。公闻，仗剑而入，大言曰：“汝不识我<u>王学院</u> 耶？”但闻百声嗤嗤，笑之以鼻。公于是设水陆道场，命释道忏度之。夜抛鬼饭，则见燐火营营，随地皆出。先是，阍人<u>王</u> 姓者，疾笃，昏不知人者数日矣。是夕，忽欠伸若醒。妇以食进。<u>王</u> 曰：“适主人不知何事，施饭于庭，我亦随众啖啖。食已方归，故不饥耳。”由此鬼怪遂绝。岂钹铙钟鼓，焰口瑜伽，果有益耶？</p>
<p> <u>异史氏</u> 曰：“邪怪之物，唯德可以已之。当陷城之时，<u>王公</u> 势正烜赫，闻声者皆股栗，而鬼且揶揄之。想鬼物逆知其不令终耶？普告天下大人先生，出人面犹不可以吓鬼，愿无出鬼面以吓人也！”</p>
<h2 id='chapter_1_028'>真定女</h2>
<p> <u>真定</u> 界，有孤女，方六七岁，收养于夫家。相居一二年，夫诱与交而孕。腹膨膨而以为病也，告之母。母曰：“动否？”曰：“动。”又益异之。然以其齿太稚，不敢决。未几，生男。母叹曰：“不图拳母，竟生锥儿！”</p>
<h2 id='chapter_1_029'>焦螟</h2>
<p> <u>董</u> 侍读<u>默庵</u> 家，为狐所扰，瓦砾砖石，忽如雹落，家人相率奔匿，待其间歇，乃敢出操作。公患之，假怍庭孙<u>司马</u> 第移避之。而狐扰犹故。一日，朝中待漏，适言其异。大臣或言：<u>关东</u> 道士<u>焦螟</u> ，居内城，总持敕勒之术，颇有效。公造庐而请之。道士朱书符，使归黏壁上。狐竟不惧，抛掷有加焉。公复告道士。道士怒，亲诣公家，筑坛作法。俄见一巨狐，伏坛下。家人受虐已久，衔恨綦深，一婢近击之，婢忽仆地气绝。道士曰：“此物猖獗，我尚不能遽服之，女子何轻犯尔尔。”既而曰：“可借鞫狐词，亦得。”戟指咒移时，婢忽起，长跪。道士诘其里居。婢作狐言：“我<u>西域</u> 产，入都者一十八辈。”道士曰：“辇毂下，何容尔辈久居？可速去！”狐不答。道士击案怒曰：“汝欲梗吾令耶？再若迁延，法不汝宥！”狐乃蹙怖作色，愿谨奉教。道士又速之。婢又仆绝，良久始苏。俄见白块四五团，滚滚如球，附檐际而行，次第追逐，顷刻俱去。由是遂安。</p>
<h2 id='chapter_1_030'>叶生</h2>
<p> <u>淮阳</u> <u>叶生</u> 者，失其名字。文章词赋，冠绝当时，而所如不偶，困于名场。会<u>关东</u> <u>丁乘鹤</u> 来令是邑，见其文，奇之。召与语，大悦。使即官署，受灯火，时赐钱谷恤其家。</p>
<p>值科试，公游扬于学使，遂领冠军。公期望綦切。闱后，索文读之，击节称叹。不意时数限人，文章憎命，榜既放，依然铩羽。生嗒丧而归，愧负知己，形销骨立，痴若木偶。公闻，召之来而慰之。生零涕不已。公怜之，相期考满入都，携与俱北。生甚感佩。辞而归，杜门不出。无何，寝疾。公遗问不绝，而服药百裹，殊罔所效。公适以忤上官免，将解任去。函致生，其略云：“仆东归有日，所以迟迟者，待足下耳。足下朝至，则仆夕发矣。”传之卧榻。生持书啜泣，寄语来使：“疾革难遽瘥，请先发。”使人返白，公不忍去，徐待之。逾数日，门者忽通<u>叶生</u> 至。公喜，逆而问之。生曰：“以犬马病，劳夫子久待，万虑不宁。今幸可从杖履。”公乃束装戒旦。</p>
<p>抵里，命子师事生，夙夜与俱。公子名<u>再昌</u> ，时年十六，尚不能文。然绝惠，凡文艺三两过，辄无遗忘。居之期岁，便能落笔成文。益之公力，遂入邑庠。生以生平所拟举子业，悉录授读。闱中七题，并无脱漏，中亚魁。公一日谓生曰：“君出余绪，遂使孺子成名。然黄钟长弃，奈何？”生曰：“是殆有命。借福泽为文章吐气，使天下人知半生沦落，非战之罪也，愿亦足矣。且士得一人知己，可无憾，何必抛却白纻，乃谓之利市哉。”公以其久客，恐误岁试，劝令归省。生惨然不乐。公不忍强，嘱公子至都为之纳粟。公子又捷南宫，授部中主政。携生赴监，与共晨夕。逾岁，生入北闱，竟领乡荐。会公子差<u>南河</u> 典务，因谓生曰：“此去离贵乡不远。先生奋迹云霄，锦还为快。”生亦喜。择吉就道，抵<u>淮阳</u> 界，命仆马送生归。</p>
<p>归见门户萧条，意甚悲恻。逡巡至庭中。妻携簸具以出，见生，掷具骇走。生凄然曰：“我今贵矣。三四年不觌，何遂顿不相识？”妻遥谓曰：“君死已久，何复言贵？所以久淹君柩者，以家贫子幼耳。今阿大亦已成立，行将卜窀穸。勿作怪异吓生人。”生闻之，怃然惆怅。逡巡入室，见灵柩俨然，扑地而灭。妻惊视之，衣冠履舄如脱委焉。大恸，抱衣悲哭。子自塾中归，见结驷于门，审所自来，骇奔告母。母挥涕告诉。又细询从者，始得颠末。从者返，公子闻之，涕堕垂膺。即命驾哭诸其室，出橐营丧，葬以孝廉礼。又厚遗其子，为延师教读。言于学使，逾年游泮。</p>
<p> <u>异史氏</u> 曰：“魂从知己，竟忘死耶？闻者疑之，余深信焉。同心<u>倩女</u> ，至离枕上之魂；千里良朋，犹识梦中之路。而况茧丝蝇迹，呕学士之心肝；流水高山，通我曹之性命者哉！嗟呼！遇合难期，遭逢不偶。行踪落落，对影长愁；傲骨嶙嶙，搔头自爱。叹面目之酸涩，来鬼物之揶揄。频居康了之中，则须发之条条可丑；一落孙山之外，则文章之处处皆疵。古今痛哭之人，<u>卞和</u> 惟尔；颠倒逸群之物，<u>伯乐</u> 伊谁？抱刺于怀，三年灭字；侧身以望，四海无家。人生世上，只须合眼放步，以听造物之低昂而已。天下之昂藏沦落如<u>叶生</u> 其人者，亦复不少，顾安得令威复来，而生死从之也哉？噫！”</p>
<h2 id='chapter_1_031'>四十千</h2>
<p> <u>新城</u> <u>王大司马</u> ，有主计仆，家称素封。忽梦一人奔入，曰：“汝欠四十千，今宜还矣。”问之，不答，径入内去。既醒，妻产男。知为夙孽，遂以四十千捆置一室，凡儿衣食病药，皆取给焉。过三四岁，视室中钱，仅存七百。适乳姥抱儿至，调笑于侧。因呼之曰：“四十千将尽，汝宜行矣。”言已，儿忽颜色蹙变，项折目张。再抚之，气已绝矣。乃以余赀治葬具而瘗之。此可为负欠者戒也。</p>
<p>昔有老而无子者，问诸高僧。僧曰：“汝不欠人者，人又不欠汝者，乌得子？”盖生佳儿，所以报我之缘；生顽儿，所以取我之债。生者勿喜，死者勿悲也。</p>
<h2 id='chapter_1_032'>成仙</h2>
<p> <u>文登</u> <u>周生</u> ，与<u>成生</u> 少共笔砚，遂订为杵臼交。而<u>成</u> 贫，故终岁常依<u>周</u> 。以齿则<u>周</u> 为长，呼<u>周</u> 妻以嫂。节序登堂，如一家焉。<u>周</u> 妻生子，产后暴卒。继聘<u>王氏</u> ，<u>成</u> 以少故，未尝请见之也。一日，<u>王氏</u> 弟来省姊，宴于内寝。<u>成</u> 适至。家人通白，<u>周</u> 坐命邀之。<u>成</u> 不入，辞去。<u>周</u> 移席外舍，追之而还。甫坐，即有人白别业之仆为邑宰重笞者。</p>
<p>先是，<u>黄吏部</u> 家牧佣，牛蹊<u>周</u> 田，以是相诟。牧佣奔告主，捉仆送官，遂被笞责。<u>周</u> 诘得其故，大怒曰：“<u>黄</u> 家牧猪奴，何敢尔！其先世为大父服役，促得志，乃无人耶！”气填吭臆，忿而起，欲往寻<u>黄</u> 。<u>成</u> 捺而止之曰：“强梁世界，原无皂白。况今日官宰半强寇不操矛弧者耶？”周不听。<u>成</u> 谏止再三，至泣下，<u>周</u> 乃止。怒终不释，转侧达旦。谓家人曰：“<u>黄</u> 家欺我，我仇也，姑置之。邑令为朝廷官，非势家官，纵有互争，亦须两造，何至如狗之随嗾者？我亦呈治其佣，视彼将何处分。”家人悉怂恿之，计遂决。具状赴宰，宰裂而掷之。<u>周</u> 怒，语侵宰。宰惭恚，因逮系之。</p>
<p>辰后，<u>成</u> 往访<u>周</u> ，始知入城讼理。急奔劝止，则已在囹圄矣。顿足无所为计。时获海寇三名，宰与<u>黄</u> 赂嘱之，使捏<u>周</u> 同党。据词申黜顶衣，搒掠酷惨。<u>成</u> 入狱，相顾凄酸。谋叩阙。<u>周</u> 曰：“身系重犴，如鸟在笼，虽有弱弟，止足供囚饭耳。”<u>成</u> 锐身自任，曰：“是予责也。难而不急，乌用友也！”乃行。<u>周</u> 弟赆之，则去已久矣。至都，无门入控。相传驾将出猎。<u>成</u> 预隐木市中，俄驾过，伏舞哀号，遂得准。驿送而下，着部院审奏。时阅十月余，<u>周</u> 已诬服论辟。院接御批，大骇，复提躬谳。<u>黄</u> 亦骇，谋杀<u>周</u> 。因赂监者，绝其食饮，弟来馈问，苦禁拒之。<u>成</u> 又为赴院声屈，始蒙提问，业已饥饿不起。院台怒，杖毙监者。<u>黄</u> 大怖，纳数千金，嘱为营脱，以是得矇眬题免。宰以枉法拟流。<u>周</u> 放归，益肝胆<u>成</u> 。</p>
<p> <u>成</u> 自经讼系，世情尽灰，招<u>周</u> 偕隐。<u>周</u> 溺少妇，辄迂笑之。<u>成</u> 虽不言，而意甚决。别后，数日不至。<u>周</u> 使探诸其家，家人方疑其在<u>周</u> 所，两无所见，始疑。<u>周</u> 心知其异，遣人踪迹之，寺观壑谷，物色殆遍。时以金帛恤其子。</p>
<p>又八九年，<u>成</u> 忽自至，黄巾氅服，岸然道貌。<u>周</u> 喜，把臂曰：“君何往，使我寻欲遍？”笑曰：“孤云野鹤，栖无定所。别后幸复顽健。”<u>周</u> 命置酒，略道间阔，欲为变易道装。<u>成</u> 笑不语。<u>周</u> 曰：“愚哉！何弃妻孥犹敝屣也？”<u>成</u> 笑曰：“不然，人将弃予，其何人之能弃。”问所栖止，答在<u>劳山</u> 之<u>上清宫</u> 。既而抵足寝，梦<u>成</u> 裸伏胸上，气不得息。讶问何为，殊不答。忽惊而寤，呼<u>成</u> 不应，坐而索之，杳然不知所往。定移时，始觉在<u>成</u> 榻。骇曰：“昨不醉，何颠倒至此耶！”乃呼家人。家人火之，俨然<u>成</u> 也。<u>周</u> 故多髭，以手自捋，则疏无几茎。取镜自照，讶曰：“<u>成生</u> 在此，我何往？”已而大悟，知<u>成</u> 以幻术招隐。意欲归内，弟以其貌异，禁不听前。<u>周</u> 亦无以自明。即命仆马往寻<u>成</u> 。</p>
<p>数日入<u>劳山</u> 。马行疾，仆不能及。休止树下，见羽客往来甚众。内一道人目<u>周</u> ，<u>周</u> 因以<u>成</u> 问。道士笑曰：“耳其名矣，似在<u>上清</u> 。”言已径去。周目送之，见一矢之外，又与一人语，亦不数言而去。与言者渐至，乃同社生。见<u>周</u> ，愕曰：“数年不晤，人以君学道名山，今尚游戏人间耶？”<u>周</u> 述其异。生惊曰：“我适遇之，而以为君也。去无几时，或当不远。”<u>周</u> 大异，曰：“怪哉！何自己面目觌面而不之识！”仆寻至，急驰之，竟无踪兆。一望寥阔，进退难以自主。自念无家可归，遂决意穷追。而怪险不复可骑，遂以马付仆归，逦自往。</p>
<p>遥见一僮独坐，趋近问程，且告以故。僮自言为<u>成</u> 弟子，代荷衣粮，导与俱行。星饭露宿，逴行殊远。三日始至，又非世之所谓<u>上清</u> 。时十月中，山花满路，不类初冬。僮入报客，<u>成</u> 即遽出，始认己形。执手入，置酒宴语。见异彩之禽，驯人不惊，声如笙簧，时来鸣于座上。心甚异之。然尘俗念切，无意留连。地下有蒲团二，曳与并坐。至二更后，万虑俱寂，忽似瞥然一盹，身觉与<u>成</u> 易位。疑之，自捋颔下，则于思者如故矣。</p>
<p>既曙，浩然思返。<u>成</u> 固留之。越三日，乃曰：“乞少寐息，早送君行。”甫交睫，闻<u>成</u> 呼曰：“行装已具矣。”遂起从之，所行殊非旧途。觉无几时，里居已在望中。<u>成</u> 坐候路侧，俾自归。<u>周</u> 强之不得，因踽踽至家门。叩不能应，思欲越墙，觉身飘似叶，一跃已过。凡逾数重垣，始抵卧室。灯烛荧然，内人未寝，哝哝与人语。舐窗以窥，则妻与一厮仆同杯饮，状甚狎亵。于是怒火如焚，计将掩执，又恐孤力难胜。遂潜身脱扃而出，奔告<u>成</u> ，且乞为助。<u>成</u> 慨然从之，直抵内寝。<u>周</u> 举石挝门，内张皇甚。擂愈急，内闭益坚。<u>成</u> 拨以剑，划然顿辟。<u>周</u> 奔入，仆冲户而走。<u>成</u> 在门外，以剑击之，断其肩臂。<u>周</u> 执妻拷讯，乃知被收时即与仆私。<u>周</u> 借剑决其首，罥肠庭树间。乃从<u>成</u> 出，寻途而返。蓦然忽醒，则身在卧榻。惊而言曰：“怪梦参差，使人骇惧！”<u>成</u> 笑曰：“梦者兄以为真，真者乃以为梦。”<u>周</u> 愕而问之。<u>成</u> 出剑示之，溅血犹存。<u>周</u> 惊怛欲绝，窃疑<u>成</u> 诪张为幻。<u>成</u> 知其意，乃促装送之归。</p>
<p>荏苒至里门，乃曰：“畴昔之夜，倚剑而相待者，非此处耶！吾厌见恶浊，请还待君于此。如过晡不来，予自去。”</p>
<p> <u>周</u> 至家，门户萧索，似无居人。还入弟家。弟见兄，双泪遽堕，曰：“兄去后，盗夜杀嫂，刳肠去，酷惨可悼。于今官捕未获。”<u>周</u> 如梦醒，因以情告，戒勿究。弟错愕良久。<u>周</u> 问其子，乃命老媪抱至。<u>周</u> 曰：“此襁褓物，宗绪所关，弟好视之。兄欲辞人世矣。”遂起，径出。弟涕泗追挽，笑行不顾。至野外，见<u>成</u> ，与俱行。遥回顾曰：“忍事最乐。”弟欲有言，<u>成</u> 阔袖一举，即不可见。怅立移时，痛哭而返。</p>
<p> <u>周</u> 弟朴拙，不善治家人生产，居数年，家益贫。<u>周</u> 子渐长，不能延师，因自教读。一日，早至斋，见案头有函书，缄封甚固，签题“仲氏启”，审之为兄迹。开视，则虚无所有，只见爪甲一枚，长二指许。心怪之。以甲置研上。出问家人所自来，并无知者。回视，则研石粲粲，化为黄金。大惊。以试铜铁，皆然，由此大富。以千金赐<u>成</u> 氏子，因相传两家有点金术云。</p>
<h2 id='chapter_1_033'>新郎</h2>
<p> <u>江南</u> <u>梅</u> 孝廉<u>耦长</u> ，言其乡<u>孙公</u> ，为<u>德州</u> 宰，鞫一奇案。初，村人有为子娶妇者，新人入门，戚里毕贺。饮至更余，新郎出，见新妇炫装，趋转舍后。疑而尾之。宅后有长溪，小桥通之。见新妇渡桥径去，益疑，呼之不应。遥以手招婿，婿急趁之。相去盈尺，而卒不可及。行数里，入村落。妇止，谓婿曰：“君家寂寞，我不惯住。请与郎暂居妾家数日，便同归省。”言已，抽簪扣扉轧然，有女僮出应门。妇先入。不得已，从之。既入，则岳父母俱在堂上。谓婿曰：“我女少娇惯，未尝一刻离膝下，一旦去故里，心辄戚戚。今同郎来，甚慰系念。居数日，当送两人归。”乃为除室，床褥备具，遂居之。</p>
<p>家中客见新郎久不至，共索之。室中惟新妇在，不知婿之所往。由此遐迩访问，并无耗息。翁媪零涕，谓其必死。将半载，妇家悼女无偶，遂请于村人父，欲别醮女。村人父益悲，曰：“骸骨衣裳，无可验证，何知吾儿遂为异物！纵其奄丧，周岁而嫁，当亦未晚，胡为如是急也！”妇父益衔之，讼于庭。<u>孙公</u> 怪疑，无所措力，断令待以三年，存案遣去。</p>
<p>村人子居女家，家人亦大相忻待。每与妇议归，妇亦诺之，而因循不即行。积半年余，中心徘徊，万虑不安。欲独归，而妇固留之。一日，合家遑遽，似有急难。仓卒谓婿曰：“本拟三二日遣夫妇偕归，不意仪装未备，忽遘闵凶。不得已，即先送郎还。”于是送出门，旋踵急返，周旋言动，颇甚草草。方欲觅途行，回视院宇无存，但见高冢。大惊，寻路急归。至家，历言端末，因与投官陈诉。<u>孙公</u> 拘妇父谕之，送女于归，始合卺焉。</p>
<h2 id='chapter_1_034'>灵官</h2>
<p> <u>朝天观</u> 道士某，喜吐纳之术。有翁假寓观中，适同所好，遂为玄友。居数年，每至郊祭时，辄先旬日而去，郊后乃返。道士疑而问之。翁曰：“我两人莫逆，可以实告：我狐也。郊期至，则诸神清秽，我无所容，故行遁耳。”又一年，及期而去，久不复返。疑之。一日忽至，因问其故。答曰：“我几不复见子矣！曩欲远避，心颇怠，视阴沟甚隐，遂潜伏卷甕下。不意灵官粪除至此，瞥为所睹，愤欲加鞭。余惧而逃，灵官追逐甚急。至<u>黄河</u> 上，濒将及矣。大窘无计，窜伏溷中。神恶其秽，始返身去。既出，臭恶沾染，不可复游人世。乃投水自濯讫，又蛰隐穴中，几百日，垢浊始净。今来相别，兼以致嘱：君亦宜引身他去，大劫将来，此非福地也。”言已，辞去。道士依言别徙。未几，而有甲申之变。</p>
<h2 id='chapter_1_035'>王兰</h2>
<p> <u>利津</u> <u>王兰</u> ，暴病死。阎王覆勘，乃鬼卒之误勾也。责送还生，则尸已败。鬼惧罪，谓<u>王</u> 曰：“人而鬼也则苦，鬼而仙也则乐。苟乐矣，何必生？”<u>王</u> 以为然。鬼曰：“此处一狐，金丹成矣。窃其丹吞之，则魂不散，可以长存，但凭所之，罔不如意。子愿之否？”<u>王</u> 从之。鬼导去，入一高第，见楼阁渠然，而悄无一人。有狐在月下，仰首望空际，气一呼，有丸自口中出，直上入于月中；一吸，辄复落，以口承之，则又呼之。如是不已。鬼潜伺其侧，俟其吐，急掇于手，付<u>王</u> 吞之。狐惊，盛气相向。见二人在，恐不敌，愤恨而去。<u>王</u> 与鬼别，至其家，妻子见之，咸惧却走。<u>王</u> 告以故，乃渐集。由此在家寝处如平时。</p>
<p>其友<u>张</u> 姓者，闻而省之，相见，话温凉。因谓<u>张</u> 曰：“我与若家夙贫，今有术，可以致富。子能从我游乎？”<u>张</u> 唯唯。曰：“我能不药而医，不卜而断。我欲现身，恐识我者，相惊以怪。附子而行，可乎？”<u>张</u> 又唯唯。</p>
<p>于是即日趣装，至<u>山西</u> 界。富室有女，得暴疾，眩然瞀瞑，前后药禳既穷。<u>张</u> 造其庐，以术自炫。富翁止此女，常珍惜之，能医者，愿以千金为报。<u>张</u> 请视之。从翁入室，见女瞑卧，启其衾，抚其体，女昏不觉。<u>王</u> 私告<u>张</u> 曰：“此魂亡也，当为觅之。”<u>张</u> 乃告翁：“病虽危，可救。”问：“需何药？”俱言不须，“女公子魂离他所，业遣神觅之矣。”约一时许，<u>王</u> 忽来，具言已得。<u>张</u> 乃请翁再入，又抚之。少顷女欠伸，目遽张。翁大喜，抚问。女言：“向戏园中，见一少年郎，挟弹弹雀，数人牵骏马，从诸其后。急欲奔避，横被阻止。少年以弓授儿，教儿弹。方羞诃之，便携儿马上，累骑而行，笑曰：‘我乐与子戏，勿羞也。’数里入山中。我马上号且骂，少年怒，推堕路旁，欲归无路。适有一人至，捉儿臂，疾若驰，瞬息至家，忽若梦醒。”翁神之，果贻千金。<u>王</u> 夜与<u>张</u> 谋，留二百金作路用，余尽摄去，款门而付其子，又命以三百馈<u>张氏</u> ，乃复还。次日与翁别，不见金藏何所，益异之，厚礼而送之。</p>
<p>逾数日，<u>张</u> 于郊外遇同乡人<u>贺才</u> 。<u>才</u> 饮博，不事生产，奇贫如丐。闻<u>张</u> 得异术，获金无算，因奔寻之。<u>王</u> 劝薄赠令归。<u>才</u> 不改故行，旬日荡尽，将复觅<u>张</u> 。<u>王</u> 已知之，曰：“<u>才</u> 狂悖，不可与处，只宜赂之使去，纵祸犹浅。”逾日，<u>才</u> 果至，强从与俱。<u>张</u> 曰：“我固知汝复来。日事酗赌，千金何能满无底窦？诚改若所为，我百金相赠。”<u>才</u> 诺之。<u>张</u> 泻囊授之。</p>
<p> <u>才</u> 去，以百金在橐，赌益豪，益之狭邪游，挥洒如土。邑中捕役疑而执之，质于官，拷掠酷惨。<u>才</u> 实告金所自来。乃遣隶押<u>才</u> 捉<u>张</u> 。数日创剧，毙于涂。魂不忘<u>张</u> ，复往依之，因与<u>王</u> 会。</p>
<p>一日，聚饮于烟墩，<u>才</u> 大醉狂呼，<u>王</u> 止之，不听。适巡方御史过，闻呼搜之，获<u>张</u> 。<u>张</u> 惧，以实告。御史怒，笞而牒于神。夜梦金甲人告曰：“查<u>王兰</u> 无辜而死，今为鬼仙。医亦仁术，不可律以妖魅。今奉帝命，授为清道使。<u>贺才</u> 邪荡，已罚窜<u>铁围山</u> 。<u>张</u> 某无罪，当宥之。”御史醒而异之，乃释<u>张</u> 。</p>
<p> <u>张</u> 治装旋里。囊中存数百金，敬以半送<u>王</u> 家。<u>王</u> 氏子孙以此致富焉。</p>
<h2 id='chapter_1_036'>鹰虎神</h2>
<p>郡城<u>东岳庙</u> ，在南郭，大门左右神高丈余，俗名“鹰虎神”，狰狞可畏。庙中道士<u>任</u> 姓，每鸡鸣，辄起焚诵。有偷儿预匿廊间，伺道士起，潜入寝室，搜括财物。奈室无长物，惟于荐底得钱三百，纳腰中。拔关而出，将登<u>千佛山</u> 。南窜许时，方至山下。见一巨丈夫，自山上来，左臂苍鹰，适与相遇。近视之，面铜青色，依稀似庙门中所习见者。大恐，蹲伏而战。神诧曰：“盗钱安往！”偷儿益惧，叩不已。神揪令还入庙，使倾所盗钱，跪守之。道士课毕，回顾骇愕。盗历历自述。道士收其钱而遣之。</p>
<h2 id='chapter_1_037'>王成</h2>
<p> <u>王成</u> ，<u>平原</u> 故家子。性最懒，生涯日落，惟剩破屋数间，与妻卧牛衣中，交谪不堪。</p>
<p>时盛夏燠热，村外故有<u>周</u> 氏园，墙宇尽倾，唯存一亭，村人多寄宿其中，<u>王</u> 亦在焉。既晓，睡者尽去。红日三竿，<u>王</u> 始起，逡巡欲归。见草际金钗一股，拾视之，镌有细字云：“仪宾府造。”<u>王</u> 祖为衡府仪宾，家中故物，多此款式，因把钗踌躇。欻一妪来寻钗。<u>王</u> 虽故贫，然性介，遽出授之。妪喜，极赞盛德，曰：“钗直几何，先夫之遗泽也。”问：“夫君伊谁？”答云：“故仪宾<u>王柬之</u> 也。”<u>王</u> 惊曰：“吾祖也。何以相遇？”妪亦惊曰：“汝即<u>王柬之</u> 之孙耶？我乃狐仙。百年前，与君祖缱绻。君祖殁，老身遂隐。过此遗钗，适入子手，非天数耶！”<u>王</u> 亦曾闻祖有狐妻，信其言，便邀临顾。妪从之。</p>
<p> <u>王</u> 呼妻出见，负败絮，菜色黯焉。妪叹曰：“嘻！<u>王柬之</u> 孙子，乃一贫至此哉！”又顾败灶无烟。曰：“家计若此，何以聊生？”妻因细述贫状，呜咽饮泣。妪以钗授妇，使姑质钱市米，三日外请复相见。<u>王</u> 挽留之。妪曰：“汝一妻不能自存活，我在，仰屋而居，复何裨益？”遂径去。<u>王</u> 为妻言其故，妻大怖。<u>王</u> 诵其义，使姑事之，妻诺。逾三日，果至。出数金，籴粟麦各石。夜与妇共短榻。妇初惧之，然察其意殊拳拳，遂不之疑。</p>
<p>翌日，谓<u>王</u> 曰：“孙勿惰，宜操小生业，坐食乌可长也？”<u>王</u> 告以无赀。曰：“汝祖在时，金帛凭所取。我以世外人，无需是物，故未尝多取。积花粉之金四十两，至今犹存。久贮亦无所用，可将去悉以市葛，刻日赴都，可得微息。”<u>王</u> 从之，购五十余端以归。妪命趣装，计六七日可达<u>燕</u> 都。嘱曰：“宜勤勿懒，宜急勿缓。迟之一日，悔之已晚！”<u>王</u> 敬诺。</p>
<p>囊货就路，中途遇雨，衣履浸濡。<u>王</u> 生平未历风霜，委顿不堪，因暂休旅舍。不意淙淙彻暮，檐雨如绳。过宿，泞益甚。见往来行人，践淖没胫，心畏苦之。待至亭午，始渐燥，而阴云复合，雨又大作。信宿乃行。将近京，传闻葛价翔贵，心窃喜。入都，解装客店，主人深惜其晚。先是，南道初通，葛至绝少。贝勒府购致甚急，价顿昂，较常可三倍。前一日，方购足，后来者，并皆失望。主人以故告<u>王</u> ，<u>王</u> 郁郁不得志。越日，葛至愈多，价益下。<u>王</u> 以无利不肯售。迟十余日，计食耗烦多，倍益忧闷。主人劝令贱鬻，改而他图，从之。亏赀十余两，悉脱去。早起，将作归计，启视囊中，则金亡矣。惊告主人。主人无所为计。或劝鸣官，责主人偿。<u>王</u> 叹曰：“此我数也，于主人何尤？”主人闻而德之，赠金五两，慰之使归。自念无以见祖母，蹀踱内外，进退维谷。</p>
<p>适见斗鹑者，一赌辄数千，每市一鹑，恒百钱不止。意忽动，计囊中赀，仅足贩鹑，以商主人。主人亟怂恿之。且约假寓饮食，不取其直。<u>王</u> 喜，遂行。购鹑盈儋，复入都。主人喜，贺其速售。至夜，大雨彻曙。天明，衢水如河，淋零犹未休也。居以待晴。连绵数日，更无休止。起视笼中，鹑渐死。<u>王</u> 大惧，不知计之所出。越日，死愈多，仅余数头，并一笼饲之。经宿往窥，则一鹑仅存。因告主人，不觉涕堕。主人亦为扼腕。<u>王</u> 自度金尽罔归，但欲觅死，主人劝慰之。</p>
<p>共往视鹑，审谛之，曰：“此似英物。诸鹑之死，未必非此之斗杀之也。君暇亦无所事，请把之，如其良也，赌亦可以谋生。”<u>王</u> 如其教。既驯，主人令持向街头，赌酒食。鹑健甚，辄赢。主人喜，以金授<u>王</u> ，使复与子弟决赌，三战三胜。半年许，积二十金。心益慰，视鹑如命。</p>
<p>先是，大亲王好鹑，每值上元，辄放民间把鹑者入邸相角。主人谓<u>王</u> 曰：“今大富宜可立致。所不可知者，在子之命矣。”因告以故，导与俱往。嘱曰：“脱败，则丧气出耳。倘有万分一，鹑斗胜，王必欲市之，君勿应。如固强之，惟予首是瞻，待首肯而后应之。”<u>王</u> 曰：“诺。”</p>
<p>至邸，则鹑人肩摩于墀下。顷之，王出御殿。左右宣言：“有愿斗者上。”即有一人把鹑，趋而进。王命放鹑，客亦放，略一腾踔，客鹑已败。王大笑。俄顷，登而败者数人。主人曰：“可矣。”相将俱登。王相之，曰：“睛有怒脉，此健羽也，不可轻敌。”命取铁喙者当之。一再腾跃，而王鹑铩羽。更选其良，再易再败。王急命取宫中玉鹑。片时把出，素羽如鹭，神骏不凡。<u>王成</u> 意馁，跪而求罢，曰：“大王之鹑，神物也，恐伤吾禽，丧吾业矣。”王笑曰：“纵之。脱斗而死，当厚尔偿。”<u>成</u> 乃纵之。玉鹑直奔之。而玉鹑方来，则伏如怒鸡以待之；玉鹑健啄，则起如翔鹤以击之。进退颉颃，相持约一伏时，玉鹑渐懈，而其怒益烈，其斗益急。未几，雪毛摧落，垂翅而逃。观者千人，罔不叹羡。</p>
<p>王乃索取而亲把之，自喙至爪，审周一过。问<u>成</u> 曰：“鹑可货否？”答云：“小人无恒产，与相依为命，不愿售也。”王曰：“赐而重直，中人之产可致。颇愿之乎？”<u>成</u> 俯思良久，曰：“本不乐置，顾大王既爱好之，苟使小人得衣食业，又何求？”王请直，答以千金。王笑曰：“痴男子！此何珍宝而千金直也？”<u>成</u> 曰：“大王不以为宝，臣以为连城之璧不过也。”王曰：“如何？”曰：“小人把向市廛，日得数金，易升斗粟，一家十余食指，无冻馁忧，是何宝如之？”王言：“予不相亏，便与二百金。”<u>成</u> 摇首。又增百数。<u>成</u> 目视主人，主人色不动。乃曰：“承大王命，请减百价。”王曰：“休矣！谁肯以九百易一鹑者！”<u>成</u> 囊鹑欲行。王呼曰：“鹑人来，鹑人来！实给六百，肯则售，否则已耳。”<u>成</u> 又目主人，主人仍自若。<u>成</u> 心愿盈溢，惟恐失时，曰：“以此数售，心实怏怏。但交而不成，则获戾滋大。无已，即如王命。”王喜，即秤付之。<u>成</u> 囊金，拜赐而出。主人怼曰：“我言如何，子乃急自鬻也？再少靳之，八百金在掌中矣。”<u>成</u> 归，掷金案上，请主人自取之，主人不受。又固让之，乃盘计饭直而受之。</p>
<p> <u>王</u> 治装归，至家，历述所为，出金相庆。妪命治良田三百亩，起屋作器，居然世家。妪早起，使<u>成</u> 督耕，妇督织，稍惰，辄诃之。夫妇相安，不敢有怨词。过三年，家益富，妪辞欲去。夫妻共挽之，至泣下，妪亦遂止。旭旦候之，已杳矣。</p>
<p> <u>异史氏</u> 曰：“富皆得于勤，此独得于惰，亦创闻也。不知一贫彻骨，而至性不移，此天所以始弃之而终怜之也。懒中岂果有富贵乎哉！”</p>
<h2 id='chapter_1_038'>青凤</h2>
<p> <u>太原</u> <u>耿</u> 氏，故大家，第宅弘阔。后凌夷，楼舍连亘，半旷废之。因生怪异，堂门辄自开掩，家人恒中夜骇哗。<u>耿</u> 患之，移居别墅，留老翁门焉。由此荒落益甚，或闻笑语歌吹声。</p>
<p> <u>耿</u> 有从子<u>去病</u> ，狂放不羁。嘱翁有所闻见，奔告之。至夜，见楼上灯光明灭，走报生。生欲入觇其异。止之，不听。门户素所习识，竟拨蒿蓬，曲折而入。登楼，殊无少异。穿楼而过，闻人语切切。潜窥之，见巨烛双烧，其明如昼。一叟儒冠南面坐，一媪相对，俱年四十余。东向一少年，可二十许，右一女郎，裁及笄耳。酒胾满案，团坐笑语。生突入，笑呼曰：“有不速之客一人来！”群惊奔匿。独叟出叱问：“谁何入人闺闼？”生曰：“此我家闺闼，君占之。旨酒自饮，不一邀主人，毋乃太吝？”叟审睇曰：“非主人也。”生曰：“我狂生<u>耿去病</u> ，主人之从子耳。”叟致敬曰：“久仰山斗！”乃揖生入，便呼家人易馔，生止之。叟乃酌客。生曰：“吾辈通家，座客无庸见避，还祈招饮。”叟呼：“<u>孝儿</u> ！”俄少年自外入。叟曰：“此豚儿也。”揖而坐，略审门阀。叟自言：“义君姓<u>胡</u> 。”生素豪，谈议风生，<u>孝儿</u> 亦倜傥，倾吐间，雅相爱悦。生二十一，长<u>孝儿</u> 二岁，因弟之。</p>
<p>叟曰：“闻君祖纂<span class="kindle-cn-specialtext-double">涂山外传</span> ，知之乎？”答：“知之。”叟曰：“我<u>涂山</u> 氏之苗裔也。<u>唐</u> 以后，谱系犹能忆之，<u>五代</u> 而上无传焉。幸公子一垂教也。”生略述<u>涂山女</u> 佐<u>禹</u> 之功，粉饰多词，妙绪泉涌。叟大喜，谓子曰：“今幸得闻所未闻。公子亦非他人，可请阿母及<u>青凤</u> 来共听之，亦令知我祖德也。”<u>孝儿</u> 入帏中。少时，媪偕女郎出。审顾之，弱态生娇，秋波流慧，人间无其丽也。叟指妇云：“此为老荆。”又指女郎：“此<u>青凤</u> ，鄙人之犹女也。颇惠，所闻见，辄记不忘，故唤令听之。”生谈竟而饮，瞻顾女郎，停睇不转。女觉之，辄俯其首。生隐蹑莲钩，女急敛足，亦无愠怒。生神志飞扬，不能自主，拍案曰：“得妇如此，南面王不易也！”媪见生渐醉，益狂，与女俱起，遽搴帏去。生失望，乃辞叟出。而心萦萦，不能忘情于<u>青凤</u> 也。</p>
<p>至夜，复往，则兰麝犹芳，而凝待终宵，寂无声欬。归与妻谋，欲携家而居之，冀得一遇。妻不从，生乃自往，读于楼下。夜方凭几，一鬼披发入，面黑如漆，张目视生。生笑，染指研墨自涂，灼灼然相与对视。鬼惭而去。</p>
<p>次夜，更既深，灭烛欲寝，闻楼后发扃，辟之然。生急起窥觇，则扉半启。俄闻履声细碎，有烛光自房中出。视之，则<u>青凤</u> 也。骤见生，骇而却退，遽阖双扉。生长跽而致词曰：“小生不避险恶，实以卿故。幸无他人，得一握手为笑，死不憾耳。”女遥语曰：“惓惓深情，妾岂不知，但叔闺训严，不敢奉命。”生固哀之云：“亦不敢望肌肤之亲，但一见颜色足矣。”女似肯可，启关出，捉之臂而曳之。生狂喜，相将入楼下，拥而加诸膝。女曰：“幸有夙分。过此一夕，即相思无用矣。”问：“何故？”曰：“阿叔畏君狂，故化厉鬼以相吓，而君不动也。今已卜居他所，一家皆移什物赴新居，而妾留守，明日即发。”言已，欲去，云：“恐叔归。”生强止之，欲与为欢。方持论间，叟掩入。女羞惧无以自容，俛首倚床，拈带不语。叟怒曰：“贱婢辱吾门户！不速去，鞭挞且从其后！”女低头急去，叟亦出。尾而听之，诃诟万端，闻<u>青凤</u> 嘤嘤啜泣。生心意如割，大声曰：“罪在小生，于<u>青凤</u> 何与？倘宥<u>凤</u> 也，刀锯钺，小生愿身受之！”良久寂然，生乃归寝。自此第内绝不复声息矣。</p>
<p>生叔闻而奇之，愿售以居，不较直。生喜，携家口而迁焉。居逾年，甚适，而未尝须臾忘<u>凤</u> 也。</p>
<p>会清明上墓归，见小狐二，为犬逼逐。其一投荒窜去，一则皇急道上。望见生，依依哀啼，阘耳辑首，似乞其援。生怜之，启裳衿，提抱以归。闭门，置床上，则<u>青凤</u> 也。大喜，慰问。女曰：“适与婢子戏，遘此大厄。脱非郎君，必葬犬腹。望无以非类见憎。”生曰：“日切怀思，系于魂梦。见卿如获异宝，何憎之云！”女曰：“此天数也，不因颠覆，何得相从？然幸矣，婢子必以妾为已死，可与君坚永约耳。”生喜，另舍舍之。</p>
<p>积二年余，生方夜读，<u>孝儿</u> 忽入。生辍读，讶诘所来。<u>孝儿</u> 伏地，怆然曰：“家君有横难，非君莫拯。将自诣恳，恐不见纳，故以某来。”问：“何事？”曰：“公子识<u>莫三郎</u> 否？”曰：“此吾年家子也。”<u>孝儿</u> 曰：“明日将过，倘携有猎狐，望君之留之也。”生曰：“楼下之羞，耿耿在念，他事不敢预闻。必欲仆效绵薄，非<u>青凤</u> 来不可！”<u>孝儿</u> 零涕曰：“<u>凤</u> 妹已野死三年矣！”生拂衣曰：“既尔，则恨滋深耳！”执卷高吟，殊不顾瞻。<u>孝儿</u> 起，哭失声，掩面而去。生如<u>青凤</u> 所，告以故。女失色曰：“果救之否？”曰：“救则救之，适不之诺者，亦聊以报前横耳。”女乃喜曰：“妾少孤，依叔成立。昔虽获罪，乃家范应尔。”生曰：“诚然，但使人不能无介介耳。卿果死，定不相援。”女笑曰：“忍哉！”</p>
<p>次日，<u>莫三郎</u> 果至，镂膺虎，仆从甚赫。生门逆之。见获禽甚多，中一黑狐，血殷毛革，抚之，皮肉犹温。便托裘敝，乞得缀补。<u>莫</u> 慨然解赠。生即付<u>青凤</u> ，乃与客饮。客既去，女抱狐于怀，三日而苏，展转复化为叟。举目见<u>凤</u> ，疑非人间。女历言其情。叟乃下拜，惭谢前愆。喜顾女曰：“我固谓汝不死，今果然矣。”女谓生曰：“君如念妾，还乞以楼宅相假，使妾得以申返哺之私。”生诺之。叟赧然谢别而去。入夜，果举家来。由此如家人父子，无复猜忌矣。生斋居，<u>孝儿</u> 时共谈宴。生嫡出子渐长，遂使傅之。盖循循善教，有师范焉。</p>
<h2 id='chapter_1_039'>画皮</h2>
<p> <u>太原</u> <u>王生</u> ，早行，遇一女郎，抱襆独奔，甚艰于步。急走趁之，乃二八姝丽，心相爱乐。问：“何夙夜踽踽独行？”女曰：“行道之人，不能解愁忧，何劳相问。”生曰：“卿何愁忧？或可效力，不辞也。”女黯然曰：“父母贪赂，鬻妾朱门。嫡妒甚，朝詈而夕楚辱之，所弗堪也，将远遁耳。”问：“何之？”曰：“在亡之人，乌有定所。”生言：“敝庐不远，即烦枉顾。”女喜，从之。生代携襆物，导与同归。女顾室无人，问：“君何无家口？”答云：“斋耳。”女曰：“此所良佳。如怜妾而活之，须秘密，勿泄。”生诺之。乃与寝合。使匿密室，过数日而人不知也。生微告妻。妻<u>陈</u> ，疑为大家媵妾，劝遣之。生不听。</p>
<p>偶适市，遇一道士，顾生而愕。问：“何所遇？”答言：“无之。”道士曰：“君身邪气萦绕，何言无？”生又力白。道士乃去，曰：“惑哉！世固有死将临而不悟者！”生以其言异，颇疑女。转思明明丽人，何至为妖，意道士借魇禳以猎食者。无何，至斋门，门内杜，不得入。心疑所作，乃逾垝垣，则室门亦闭。蹑迹而窗窥之，见一狞鬼，面翠色，齿巉巉如锯。铺人皮于榻上，执采笔而绘之。已而掷笔，举皮，如振衣状，披于身，遂化为女子。睹此状，大惧，兽伏而出。急追道士，不知所往。遍迹之，遇于野，长跪乞救。道士曰：“请遣除之。此物亦良苦，甫能觅代者，予亦不忍伤其生。”乃以蝇拂授生，令挂寝门。临别，约会于<u>青帝庙</u> 。</p>
<p>生归，不敢入斋，乃寝内室，悬拂焉。一更许，闻门外戢戢有声。自不敢窥也，使妻窥之。但见女子来，望拂子不敢进，立而切齿，良久乃去。少时，复来，骂曰：“道士吓我。终不然，宁入口而吐之耶！”取拂碎之，坏寝门而入。径登生床，裂生腹，掬生心而去。妻号。婢入烛之，生已死，腔血狼藉。<u>陈</u> 骇涕不敢声。</p>
<p>明日，使弟<u>二郎</u> 奔告道士。道士怒曰：“我固怜之，鬼子乃敢尔！”即从生弟来。女子已失所在。既而仰首四望，曰：“幸遁未远。”问：“南院谁家？”<u>二郎</u> 曰：“小生所舍也。”道士曰：“现在君所。”<u>二郎</u> 愕然，以为未有。道士问曰：“曾否有不识者一人来？”答曰：“仆早赴<u>青帝庙</u> ，良不知。当归问之。”去，少顷而返，曰：“果有之。晨间一妪来，欲佣为仆家操作，室人止之，尚在也。”道士曰：“即是物矣。”遂与俱往。仗木剑，立庭心，呼曰：“孽魅！偿我拂子来！”妪在室，惶遽无色，出门欲遁。道士逐击之。妪仆，人皮划然而脱，化为厉鬼，卧嗥如猪。道士以木剑枭其首，身变作浓烟，匝地作堆。道士出一葫芦，拔其塞，置烟中，飗飗然如口吸气，瞬息烟尽，道士塞口入囊。共视人皮，眉目手足，无不备具。道士卷之，如卷画轴声，亦囊之，乃别欲去。</p>
<p> <u>陈氏</u> 拜迎于门，哭求回生之法。道士谢不能。<u>陈</u> 益悲，伏地不起。道士沉思曰：“我术浅，诚不能起死。我指一人，或能之，往求必合有效。”问：“何人？”曰：“市上有疯者，时卧粪土中。试叩而哀之。倘狂辱夫人，夫人勿怒也。”<u>二郎</u> 亦习知之，乃别道士，与嫂俱往。</p>
<p>见乞人颠歌道上，鼻涕三尺，秽不可近。<u>陈</u> 膝行而前。乞人笑曰：“佳人爱我乎？”<u>陈</u> 告之故。又大笑曰：“人尽夫也，活之何为？”<u>陈</u> 固哀之。乃曰：“异哉！人死而乞活于我。我阎摩耶？”怒以杖击<u>陈</u> ，<u>陈</u> 忍痛受之。市人渐集如堵。乞人咯痰唾盈把，举向<u>陈</u> 吻曰：“食之！”<u>陈</u> 红涨于面，有难色，既思道士之嘱，遂强啖焉。觉入喉中，硬如团絮，格格而下，停结胸间。乞人大笑曰：“佳人爱我哉！”遂起，行已不顾。尾之，入于庙中。迫而求之，不知所在。前后冥搜，殊无端兆，渐恨而归。</p>
<p>既悼夫亡之惨，又悔食唾之羞，俯仰哀啼，但愿即死。方欲展血敛尸，家人伫望，无敢近者。<u>陈</u> 抱尸收肠，且理且哭。哭极声嘶，顿欲呕。觉鬲中结物，突奔而出，不及回首，已落腔中。惊而视之，乃人心也，在腔中突突犹跃，热气腾蒸如烟然。大异之，急以两手合腔，极力抱挤。少懈，则气氤氲自缝中出，乃裂缯帛急束之。以手抚尸，渐温，覆以衾裯。中夜启视，有鼻息矣。天明，竟活。为言：“恍惚若梦，但觉腹隐痛耳。”视破处，痂结如钱，寻愈。</p>
<p> <u>异史氏</u> 曰：“愚哉世人！明明妖也，而以为美。迷哉愚人！明明忠也，而以为妄。然爱人之色而渔之，妻亦将食人之唾而甘之矣。天道好还，但愚而迷者不寤耳。可哀也夫！”</p>
<h2 id='chapter_1_040'>贾儿</h2>
<p> <u>楚</u> 某翁，贾于外。妇独居，梦与人交，醒而扪之，小丈夫也。察其情，与人异，知为狐。未几，下床去，门未开而已逝矣。入暮邀庖媪伴焉。有子十岁，素别榻卧，亦招与俱。夜既深，媪儿皆寐，狐复来，妇喃喃如梦语。媪觉，呼之，狐遂去。自是，身忽忽若有亡。至夜，不敢息烛，戒子睡勿熟。夜阑，儿及媪倚壁少寐。既醒，失妇，意其出遗，久待不至，始疑。媪惧，不敢往觅。儿执火遍烛之。至他室，则母裸卧其中，近扶之，亦不羞缩。自是遂狂，歌哭叫詈，日万状。夜厌与人居，另榻寝儿，媪亦遣去。儿每闻母笑语，辄起火之。母反怒诃儿，儿亦不为意，因共壮儿胆。然嬉戏无节，日效杇者，以砖石叠窗上，止之不听。或去其一石，则滚地作娇啼，人无敢气触之。过数日，两窗尽塞，无少明。已乃合泥涂壁孔，终日营营，不惮其劳。涂已，无所作，遂把厨刀霍霍磨之。见者皆憎其顽，不以人齿。</p>
<p>儿宵分隐刀于怀，以瓢覆灯。伺母呓语，急启灯，杜门声喊。久之无异，乃离门，扬言诈作欲搜状。欻有一物，如貍，突奔门隙。急击之，仅断其尾，约二寸许，湿血犹滴。初，挑灯起，母便诟骂，儿若弗闻。击之不中，懊恨而寝。自念虽不即戮，可以幸其不来。及明，视血迹逾垣而去。迹之，入<u>何</u> 氏园中。至夜果绝，儿窃喜。但母痴卧如死。</p>
<p>未几，贾人归，就榻问讯。妇嫚骂，视若仇。儿以状对。翁惊，延医药之，妇泻药诟骂。潜以药入汤水杂饮之，数日渐安。父子俱喜。一夜睡醒，失妇所在，父子又觅得于别室。由是复颠，不欲与夫同室处。向夕，竟奔他室。挽之，骂益甚。翁无策，尽扃他扉。妇奔去，则门自辟。翁患之，驱禳备至，殊无少验。</p>
<p>儿薄暮潜入<u>何</u> 氏园，伏莽中，将以探狐所在。月初升，乍闻人语。暗拨蓬科，见二人来饮，一长鬣奴捧壶，衣老棕色。语俱细隐，不甚可辨。移时，闻一人曰：“明日可取白酒一瓻来。”顷之，俱去，惟长鬣独留，脱衣卧庭石上。审顾之，四肢皆如人，但尾垂后部。儿欲归，恐狐觉，遂终夜伏。未明，又闻二人以次复来，哝哝入竹丛中。儿乃归。翁问所往，答：“宿阿伯家。”</p>
<p>适从父入市，见帽肆挂狐尾，乞翁市之。翁不顾。儿牵父衣娇聒之。翁不忍过拂，市焉。父贸易廛中，儿戏弄其侧，乘父他顾，盗钱去，沽白酒，寄肆廊。有舅氏城居，素业猎。儿奔其家。舅他出，妗诘母疾，答云：“连朝稍可。又以耗子啮衣，怒涕不解，故遣我乞猎药耳。”妗检椟，出钱许，裹付儿。儿少之。妗欲作汤饼啖儿，儿觑室无人，自发药裹，窃盈掬而怀之。乃趋告妗，俾勿举火，“父待市中，不遑食也”。遂径出，隐以药置酒中。遨游市上，抵暮方归。父问所在，托在舅家。儿自是日游廛肆间。</p>
<p>一日，见长鬣人亦杂俦中。儿审之确，阴缀系之。渐与语，诘其居里。答言：“北村。”亦询儿，儿伪云：“山洞。”长鬣怪其洞居。儿笑曰：“我世居洞府，君固否耶？”其人益惊，便诘姓氏。儿曰：“我<u>胡</u> 氏子。曾在何处，见君从两郎，顾忘之耶？”其人熟审之，若信若疑。儿微启下裳，少少露其假尾，曰：“我辈混迹人中，但此物犹存，为可恨耳。”其人问：“在市欲何作？”儿曰：“父遣我沽。”其人亦以沽告。儿问：“沽未？”曰：“吾侪多贫，故常窃时多。”儿曰：“此役亦良苦，耽惊忧。”其人曰：“受主人遣，不得不尔。”因问：“主人伊谁？”曰：“即曩所见两郎兄弟也。一私北郭<u>王</u> 氏妇，一宿东村某翁家。翁家儿大恶，被断尾，十日始瘥，今复往矣。”言已，欲别，曰：“勿误我事。”儿曰：“窃之难，不若沽之易。我先沽寄廊下，敬以相赠。我囊中尚有余钱，不愁沽也。”其人愧无以报，儿曰：“我本同类，何靳些须？暇时，尚当与君痛饮耳。”遂与俱去，取酒授之，乃归。</p>
<p>至夜，母竟安寝，不复奔。心知有异，告父同往验之，则两狐毙于亭上，一狐死于草中，喙津津尚有血出。酒瓶犹在，持而摇之，未尽也。父惊问：“何不早告？”曰：“此物最灵，一泄，则彼知之。”翁喜曰：“我儿，讨狐之<u>陈平</u> 也。”于是父子荷狐归。见一狐秃尾，刀痕俨然。自是遂安。而妇瘠殊甚，心渐明了，但益之嗽，呕痰辄数升，寻卒。</p>
<p>北郭<u>王</u> 氏妇，向祟于狐。至是问之，则狐绝而病亦愈。翁由此奇儿，教之骑射。后贵至总戎。</p>
<h2 id='chapter_1_041'>蛇癖</h2>
<p>予乡<u>王蒲令</u> 之仆<u>吕奉宁</u> ，性嗜蛇。每得小蛇，则全吞之，如啖葱状。大者，以刀寸寸断之，始掬以食。嚼之铮铮，血水沾颐。且善嗅，尝隔墙闻蛇香，急奔墙外，果得蛇盈尺。时无佩刀，先噬其头，尾尚蜿蜒于口际。</p>

<h1 id='volume_2'>卷二</h1>
<h2 id='chapter_2_000'>金世成</h2>
<p> <u>金世成</u> ，<u>长山</u> 人，素不检。忽出家作头陀，类颠，啖不洁以为美。犬羊遗秽于前，辄伏啖之。自号为佛。愚民妇异其所为，执弟子礼者以千万计。<u>金</u> 诃使食矢，无敢违者。创殿阁，所费不赀，人咸乐输之。邑令<u>南公</u> 恶其怪，执而笞之，使修圣庙。门人竞相告曰：“佛遭难！”争募救之。宫殿旬月而成，其金钱之集，尤捷于酷吏之追呼也。</p>
<p> <u>异史氏</u> 曰：“予闻<u>金道人</u> ，人皆就其名而呼之，谓为‘今世成佛’。品至啖秽，极矣。笞之不足辱，罚之适有济，<u>南令公</u> 处法何良也！然学宫圮而烦妖道，亦士大夫之羞矣。”</p>
<h2 id='chapter_2_001'>董生</h2>
<p> <u>董生</u> ，字<u>遐思</u> ，<u>青州</u> 之西鄙人。冬月薄暮，展被于榻而炽炭焉。方将篝灯，适友人招饮，遂扃户去。至友人所，座有医人，善太素脉，遍诊诸客。末顾<u>王</u> 生<u>九思</u> 及<u>董</u> 曰：“余阅人多矣，脉之奇无如两君者：贵脉而有贱兆，寿脉而有促征。此非鄙人所敢知也。然而<u>董君</u> 实甚。”共惊问之。曰：“某至此亦穷于术，未敢臆决。愿两君自慎之。”二人初闻甚骇，既以为模棱语，置不为意。</p>
<p>半夜，<u>董</u> 归，见斋门虚掩，大疑。醺中自忆，必去时忙促，故忘扃键。入室，未遑爇火，先以手入衾中，探其温否。才一探入，则腻有卧人。大愕，敛手。急火之，竟为姝丽，韶颜稚齿，神仙不殊。狂喜。戏探下体，则毛尾修然。大惧，欲遁。女已醒，出手捉生臂，问：“君何往？”<u>董</u> 益惧，战栗哀求，愿仙人怜恕。女笑曰：“何所见而仙我？”<u>董</u> 曰：“我不畏首而畏尾。”女又笑曰：“君误矣。尾于何有？”引<u>董</u> 手，强使复探，则髀肉如脂，尻骨童童。笑曰：“何如？醉态矇瞳，不知所见伊何，遂诬人若此。”<u>董</u> 固喜其丽，至此益惑，反自咎适然之错。然疑其所来无因。女曰：“君不忆东邻之黄发女乎？屈指移居者，已十年矣。尔时我未笄，君垂髫也。”<u>董</u> 恍然曰：“卿<u>周</u> 氏之<u>阿琐</u> 耶？”女曰：“是矣。”<u>董</u> 曰：“卿言之，我仿佛忆之。十年不见，遂苗条如此！然何遽能来？”女曰：“妾适痴郎四五年，翁姑相继逝，又不幸为<u>文君</u> 。剩妾一身，茕无所依。忆孩时相识者惟君，故来相见就。入门已暮，邀饮者适至，遂潜隐以待君归。待之既久，足冰肌粟，故借被以自温耳，幸勿见疑。”<u>董</u> 喜，解衣共寝，意殊自得。</p>
<p>月余，渐羸瘦，家人怪问，辄言不自知。久之，面目益支离，乃惧，复造善脉者诊之。医曰：“此妖脉也。前日之死征验矣，疾不可为也。”<u>董</u> 大哭，不去。医不得已，为之针手灸脐，而赠以药，嘱曰：“如有所遇，力绝之。”<u>董</u> 亦自危，既归，女笑要之，怫然曰：“勿复相纠缠，我行且死！”走不顾。女大惭，亦怒曰：“汝尚欲生耶！”至夜，<u>董</u> 服药独寝，甫交睫，梦与女交，醒已遗矣。益恐，移寝于内，妻子火守之，梦如故。窥女子已失所在。积数日，<u>董</u> 呕血斗余而死。</p>
<p> <u>王九思</u> 在斋中，见一女子来，悦其美而私之。诘所自，曰：“妾，<u>遐思</u> 之邻也。渠旧与妾善，不意为狐惑而死。此辈妖气可畏，读书人宜慎相防。”<u>王</u> 益佩之，遂相欢待。居数日，迷罔病瘠。忽梦<u>董</u> 曰：“与君好者，狐也。杀我矣，又欲杀我友。我已诉之冥府，泄此幽愤。七日之夜，当炷香室外，勿忘却。”醒而异之，谓女曰：“我病甚，恐将委沟壑，或劝勿室也。”女曰：“命当寿，室亦生。不寿，勿室亦死也。”坐与调笑。<u>王</u> 心不能自持，又乱之。已而悔之，而不能绝。</p>
<p>及暮，插香户上。女来，拔弃之。夜又梦<u>董</u> 来，让其违嘱。次夜，暗嘱家人，俟寝后潜炷之。女在榻上，忽惊曰：“又置香耶！”<u>王</u> 言：“不知。”女急起得香，又折灭之。入曰：“谁教君为此者？<u>王</u> 曰：“或室人忧病，信巫家作厌禳耳。”女彷徨不乐。家人潜窥香灭，又炷之。女忽叹曰：“君福泽良厚。我误害<u>遐思</u> 而奔子，诚我之过。我将与彼就质于冥曹。君如不忘夙好，勿坏我皮囊也。”逡巡下榻，仆地而死。烛之，狐也。犹恐其活，遽呼家人，剥其革而悬焉。</p>
<p> <u>王</u> 病甚，见狐来曰：“我诉诸法曹，法曹谓<u>董君</u> 见色而动，死当其罪。但咎我不当惑人，追金丹去，复令还生。皮囊何在？”曰：“家人不知，已脱之矣。”狐惨然曰：“余杀人多矣，今死已晚。然忍哉君乎！”恨恨而去。<u>王</u> 病几危，半年乃瘥。</p>
<h2 id='chapter_2_002'>龁石</h2>
<p> <u>新城</u> <u>王钦文</u> 太翁家，有圉人<u>王</u> 姓，幼入<u>劳山</u> 学道。久之，不火食，惟啖松子及白石。遍体生毛。既数年，念母老归里，渐复火食，犹啖石如故。向日视之，即知石之甘苦酸咸，如啖芋然。母死，复入山，今又十七八年矣。</p>
<h2 id='chapter_2_003'>庙鬼</h2>
<p> <u>新城</u> 诸生<u>王启后</u> 者，<u>方</u> 伯<u>中宇</u> 公<u>象坤</u> 曾孙。见一妇人入室，貌肥黑不扬，笑近坐榻，意甚亵。<u>王</u> 拒之，不去。由此坐卧辄见之，而意坚定，终不摇。妇怒，批其颊有声，而亦不甚痛。妇以带悬梁上，捽与并缢。<u>王</u> 不觉自投梁下，引颈作缢状。人见其足不履地，挺然立空中，即亦不能死。自是病颠，忽曰：“彼将与我投河矣。”望河狂奔，曳之乃止。如此百端，日常数作，术药罔效。一日，忽见有武士绾锁而入，怒叱曰：“朴诚者汝何敢扰！”即絷妇项，自棂中出。才至窗外，妇不复人形，目电，口血赤如盆。忆<u>城隍庙</u> 门中有泥鬼四，绝类其一焉。于是病若失。</p>
<h2 id='chapter_2_004'>陆判</h2>
<p> <u>陵阳</u> <u>朱尔旦</u> ，字<u>小明</u> 。性豪放，然素钝，学虽笃，尚未知名。一日，文社众饮，或戏之云：“君有豪名，能深夜赴<u>十王殿</u> ，负得左廊判官来，众当醵作筵。”盖<u>陵阳</u> 有<u>十王殿</u> ，神鬼皆以木雕，妆饰如生。东庑有立判，绿面赤须，貌尤狞恶。或夜闻两廊拷讯声，入者，毛皆森竖。故众以此难<u>朱</u> 。<u>朱</u> 笑起，径去。居无何，门外大呼曰：“我请髯宗师至矣！”众皆起。俄负判入，置几上，奉觞酹之三。众睹之，瑟缩不安于座，仍请负去。<u>朱</u> 又把酒灌地，祝曰：“门生狂率不文，大宗师谅不为怪。荒舍匪遥，合乘兴来觅饮，幸勿为畛畦。”乃负之去。</p>
<p>次日，众果招饮。抵暮，半醉而归，兴未阑，挑灯独酌。忽有人搴帘入，视之，则判官也。<u>朱</u> 起曰：“意吾殆将死矣！前夕冒渎，今来加斧锧耶？”判启浓髯微笑曰：“非也。昨蒙高义相订，夜偶暇，敬践达人之约。”<u>朱</u> 大悦，牵衣促坐，自起涤器爇火。判曰：“天道温和，可以冷饮。”<u>朱</u> 如命，置瓶案上，奔告家人治肴果。妻闻，大骇，戒勿出。<u>朱</u> 不听，立俟治具以出。易盏交酬，始询姓氏，曰：“我<u>陆</u> 姓，无名字。”与谈古典，应答如响。问：“知制艺否？”曰：“妍媸亦颇辨之。阴司诵读，与阳世略同。”<u>陆</u> 豪饮，一举十觥。<u>朱</u> 因竟日饮，遂不觉玉山倾颓，伏几醺睡。比醒，则残烛昏黄，鬼客已去。</p>
<p>自是三两日辄一来，情益洽，时抵足卧。<u>朱</u> 献窗稿，<u>陆</u> 辄红勒之，都言不佳。一夜，<u>朱</u> 醉，先寝，<u>陆</u> 犹自酌。忽醉梦中，觉脏腑微痛，醒而视之，则<u>陆</u> 危坐床前，破腔出肠胃，条条整理。愕曰：“夙无仇怨，何以见杀？”<u>陆</u> 笑曰：“勿惧，我为君易慧心耳。”从容纳肠已，复合之，末以裹足布束<u>朱</u> 腰。作用毕，视榻上亦无血迹，腹间觉少麻木。见<u>陆</u> 置肉块几上，问之。曰：“此君心也。作文不快，知君之毛窍塞耳。适在冥间，于千万心中，拣得佳者一枚，为君易之，留此以补阙数。”乃起，掩扉去。天明解视，则创缝已合，有而赤者存焉。</p>
<p>自是文思大进，过眼不忘。数日，又出文示<u>陆</u> 。<u>陆</u> 曰：“可矣。但君福薄，不能大显贵，乡、科而已。”问：“何时？”曰：“今岁必魁。”未几，科试冠军，秋闱果中经元。同社生素揶揄之，及见闱墨，相视而惊，细询始知其异。共求<u>朱</u> 先容，愿纳交<u>陆</u> 。<u>陆</u> 诺之。众大设以待之。更初，<u>陆</u> 至，赤髯生动，目炯炯如电。众茫乎无色，齿欲相击，渐引去。</p>
<p> <u>朱</u> 乃携<u>陆</u> 归饮。既醺，<u>朱</u> 曰：“湔肠伐胃，受赐已多。尚有一事欲相烦，不知可否？”<u>陆</u> 便请命。<u>朱</u> 曰：“心肠可易，面目想亦可更。山荆，予结发人，下体颇亦不恶，但头面不甚佳丽。尚欲烦君刀斧，如何？”<u>陆</u> 笑曰：“诺，容徐图之。”</p>
<p>过数日，半夜来叩关。<u>朱</u> 急起延入，烛之，见襟裹一物。诘之，曰：“君曩所嘱，向艰物色。适得一美人首，敬报君命。”<u>朱</u> 拨视，颈血犹湿。<u>陆</u> 立促急入，勿惊禽犬。<u>朱</u> 虑门户夜扃，<u>陆</u> 至，一手推扉，扉自辟。引至卧室，见夫人侧身眠。<u>陆</u> 以头授<u>朱</u> 抱之，自于靴中出白刃如匕首，按夫人项，着力如切腐状，迎刃而解，首落枕畔。急于生怀取美人头合项上，详审端正，而后按捺。已而移枕塞肩际，命<u>朱</u> 瘗首静所，乃去。<u>朱</u> 妻醒，觉颈间微麻，面颊甲错，搓之，得血片，甚骇，呼婢汲盥。婢见面血狼籍，惊绝。濯之，盆水尽赤。举首则面目全非，又骇极。夫人引镜自照，错愕不能自解。<u>朱</u> 入告之。因反复细视，则长眉掩鬓，笑靥承颧，画中人也。解领验之，有红线一周，上下肉色，判然而异。</p>
<p>先是，<u>吴侍御</u> 有女甚美，未嫁而丧二夫，故十九犹未醮也。上元游<u>十王殿</u> 。时游人甚杂，内有无赖贼窥而艳之，遂阴访居里，乘夜梯入。穴寝门，杀一婢于床下，逼女与淫。女力拒声喊，贼怒，亦杀之。<u>吴夫人</u> 微闻闹声，呼婢往视，见尸，骇绝。举家尽起，停尸堂上，置首项侧，一门啼号，纷腾终夜。诘旦启衾，则身在而失其首。遍挞侍女，谓所守不恪，致葬犬腹。侍御告郡。郡严限捕贼，三月而罪人弗得。</p>
<p>渐有以<u>朱</u> 家换头之异闻<u>吴公</u> 者。<u>吴</u> 疑之，遣媪探诸其家。人见夫人，骇走以告<u>吴公</u> 。公视女尸故存，惊疑无以自决，猜<u>朱</u> 以左道杀女，往诘<u>朱</u> 。<u>朱</u> 曰：“室人梦易其首，实不解其何故。谓仆杀之，则冤也。”<u>吴</u> 不信，讼之。收家人鞫之，一如<u>朱</u> 言，郡守不能决。<u>朱</u> 归，求计于<u>陆</u> 。<u>陆</u> 曰：“不难，当使伊女自言之。”<u>吴</u> 夜梦女曰：“儿为<u>苏溪</u> <u>杨大年</u> 所贼，无与<u>朱孝廉</u> 。彼不艳于其妻，<u>陆判官</u> 取儿头与之易之，是儿身死而头生也。愿勿相仇。”醒告夫人，所梦同。乃言于官。问之，果有<u>杨大年</u> ，执而械之，遂伏其罪。<u>吴</u> 乃诣<u>朱</u> ，请见夫人，由此为翁婿。乃以<u>朱</u> 妻首合女尸而葬焉。</p>
<p> <u>朱</u> 三入礼闱，皆以场规被放，于是灰心仕进。积三十年，一夕，<u>陆</u> 告曰：“君寿不永矣。”问其期，对以五日。“能相救否？”曰：“惟天所命，人何能私？且自达人观之，生死一耳，何必生之为乐，死之为悲？”<u>朱</u> 以为然。即治衣衾棺椁，既竟，盛服而没。翌日，夫人方扶柩哭，<u>朱</u> 忽冉冉自外至。夫人惧，<u>朱</u> 曰：“我诚鬼，不异生时。虑尔寡母孤儿，殊恋恋耳。”夫人大恸，涕垂膺，<u>朱</u> 依依慰解之。夫人曰：“古有还魂之说，君既有灵，何不再生？”<u>朱</u> 曰：“天数不可违也。”问：“在阴司作何务？”曰：“<u>陆判</u> 荐我督案务，授有官爵，亦无所苦。”夫人欲再语，<u>朱</u> 曰：“<u>陆公</u> 与我同来，可设酒馔。”趋而出。夫人依言营备，但闻室中笑饮，亮气高声，宛若生前。半夜窥之，窅然已逝。自是三数日辄一来，时而留宿缱绻，家中事就便经纪。子<u>玮</u> 方五岁，来辄捉抱，至七八岁则灯下教读。子亦惠，九岁能文，十五入邑庠，竟不知无父也。从此来渐疏，日月至焉而已。</p>
<p>又一夕来，谓夫人曰：“今与卿永诀矣。”问：“何往？”曰：“承帝命为太华卿，行将远赴，事烦途隔，故不能来。”母子持之哭。曰：“勿尔！儿已成立，家计尚可存活，岂有百岁不拆之鸾凤耶！”顾子曰：“好为人，勿堕父业。十年后一相见耳。”径出门去，于是遂绝。</p>
<p>后<u>玮</u> 二十五，举进士，官行人。奉命祭<u>西岳</u> ，道经<u>华阴</u> ，忽有舆从羽葆，驰冲卤簿。讶之，审视车中人，其父也，下马哭伏道左。父停舆曰：“官声好，我目瞑矣。”<u>玮</u> 伏不起。<u>朱</u> 促舆行，火驰不顾。去数步，回望，解佩刀遣人持赠，遥语曰：“佩之当贵。”<u>玮</u> 欲追从，见舆马人从，飘忽若风，瞬息不见。痛恨良久。抽刀视之，制极精工，镌字一行，曰：“胆欲大而心欲小，智欲圆而行欲方。”</p>
<p> <u>玮</u> 后官至司马，生五子，曰<u>沉</u> ，曰<u>潜</u> ，曰<u>沕</u> ，曰<u>浑</u> ，曰<u>深</u> 。一夕，梦父曰：“佩刀宜赠<u>浑</u> 也。”从之。<u>浑</u> 仕为总宪，有政声。</p>
<p> <u>异史氏</u> 曰：“断鹤续凫，矫作者妄；移花接木，创始者奇。而况加凿削于肝肠，施刀锥于颈项者哉？<u>陆公</u> 者，可谓媸皮裹妍骨矣。<u>明</u> 季至今，为岁不远，<u>陵阳</u> <u>陆公</u> 犹存乎？尚有灵焉否也？为之执鞭，所忻慕焉。”</p>
<h2 id='chapter_2_005'>婴宁</h2>
<p> <u>王子服</u> ，<u>莒</u> 之<u>罗店</u> 人，早孤。绝惠，十四入泮。母最爱之，寻常不令游郊野。聘<u>萧氏</u> ，未嫁而夭，故求凰未就也。会上元，有舅氏子<u>吴生</u> ，邀同眺瞩。方至村外，舅家有仆来，招<u>吴</u> 去。生见游女如云，乘兴独遨。有女郎携婢，撚梅花一枝，容华绝代，笑容可掬。生注目不移，竟忘顾忌。女过去数武，顾婢曰：“个儿郎目灼灼似贼！”遗花地上，笑语自去。</p>
<p>生拾花怅然，神魂丧失，怏怏遂返。至家，藏花枕底，垂头而睡，不语亦不食。母忧之。醮禳益剧，肌革锐减。医师诊视，投剂发表，忽忽若迷。母抚问所由，默然不答。适<u>吴生</u> 来，嘱密诘之。<u>吴</u> 至榻前，生见之泪下。<u>吴</u> 就榻慰解，渐致研诘。生具吐其实，且求谋画。<u>吴</u> 笑曰：“君意亦复痴！此愿有何难遂？当代访之。徒步于野，必非世家。如其未字，事固谐矣，不然，拚以重赂，计必允遂。但得痊瘳，成事在我。”生闻之，不觉解颐。<u>吴</u> 出告母，物色女子居里，而探访既穷，并无踪绪。母大忧，无所为计。然自<u>吴</u> 去后，颜顿开，食亦略进。数日，<u>吴</u> 复来，生问所谋。<u>吴</u> 绐之曰：“已得之矣。我以为谁何人，乃我姑氏女，即君姨妹行，今尚待聘。虽内戚有婚姻之嫌，实告之，无不谐者。”生喜溢眉宇，问：“居何里？”<u>吴</u> 诡曰：“西南山中，去此可三十余里。”生又付嘱再四，<u>吴</u> 锐身自任而去。</p>
<p>生由此饮食渐加，日就平复。探视枕底，花虽枯，未便雕落。凝思把玩，如见其人。怪<u>吴</u> 不至，折柬招之。<u>吴</u> 支托不肯赴召，生恚怒，悒悒不欢。母虑其复病，急为议姻，略与商搉，辄摇首不愿，惟日盼<u>吴</u> 。<u>吴</u> 迄无耗，益怨恨之。转思三十里非遥，何必仰息他人？怀梅袖中，负气自往，而家人不知也。</p>
<p>伶仃独步，无可问程，但望南山行去。约三十余里，乱山合沓，空翠爽肌，寂无人行，止有鸟道。遥望谷底，丛花乱树中，隐隐有小里落。下山入村，见舍宇无多，皆茅屋，而意甚修雅。北向一家，门前皆丝柳，墙内桃杏尤繁，间以修竹，野鸟格磔其中。意其园亭，不敢遽入。回顾对户，有巨石滑洁，因据坐少憩。俄闻墙内有女子，长呼“<u>小荣</u> ”，其声娇细。方伫听间，一女郎由东而西，执杏花一朵，俛首自簪。举头见生，遂不复簪，含笑撚花而入。审视之，即上元途中所遇也。心骤喜。但念无以阶进，欲呼姨氏，顾从无还往，惧有讹误。门内无人可问，坐卧徘徊，自朝至于日昃，盈盈望断，并忘饥渴。时见女子露半面来窥，似讶其不去者。</p>
<p>忽一老媪扶杖出，顾生曰：“何处郎君，闻自辰刻便来，以至于今。意将何为？得勿饥耶？”生急起揖之，答云：“将以盼亲。”媪聋聩不闻。又大言之，乃问：“贵戚何姓？”生不能答。媪笑曰：“奇哉！姓名尚自不知，何亲可探？我视郎君，亦书痴耳。不如从我来，啖以粗粝，家有短榻可卧。待明朝归，询知姓氏，再来探访，不晚也。”生方腹馁思啖，又从此渐近丽人，大喜。从媪入，见门内白石砌路，夹道红花，片片堕阶上。曲折而西，又启一关，豆棚花架满庭中。肃客入舍，粉壁光明如镜，窗外海棠枝朵，探入室中，裀籍几榻，罔不洁泽。甫坐，即有人自窗外隐约相窥。媪唤：“<u>小荣</u> ！可速作黍。”外有婢子噭声而应。坐次，具展宗阀。媪曰：“郎君外祖，莫姓<u>吴</u> 否？”曰：“然。”媪惊曰：“是吾甥也！尊堂，我妹子。年来以家窭贫，又无三尺男，遂至音问梗塞。甥长成如许，尚不相识。”生曰：“此来即为姨也，匆遽遂忘姓氏。”媪曰：“老身<u>秦</u> 姓，并无诞育。弱息仅存，亦为庶产，渠母改醮，遗我鞠养。颇亦不钝，但少教训，嬉不知愁。少顷，使来拜识。”</p>
<p>未几，婢子具饭，雏尾盈握。媪劝餐已，婢来敛具。媪曰：“唤<u>宁姑</u> 来。”婢应去。良久，闻户外隐有笑声。媪又唤曰：“<u>婴宁</u> ，汝姨兄在此。”户外嗤嗤笑不已。婢推之以入，犹掩其口，笑不可遏。媪瞋目曰：“有客在，咤咤叱叱，是何景象？”女忍笑而立，生揖之。媪曰：“此<u>王郎</u> ，汝姨子。一家尚不相识，可笑人也。”生问：“妹子年几何矣？”媪未能解，生又言之，女复笑，不可仰视。媪谓生曰：“我言少教诲，此可见矣。年已十六，呆痴裁如婴儿。”生曰：“小于甥一岁。”曰：“阿甥已十七矣，得非庚午属马者耶？”生首应之。又问：“甥妇阿谁？”答云：“无之。”曰：“如甥才貌，何十七岁犹未聘？<u>婴宁</u> 亦无姑家，极相匹敌，惜有内亲之嫌。”生无语，目注<u>婴宁</u> ，不遑他瞬。婢向女小语云：“目灼灼，贼腔未改！”女又大笑，顾婢曰：“视碧桃开未？”遽起，以袖掩口，细碎连步而出。至门外，笑声始纵。媪亦起，唤婢襆被，为生安置。曰：“阿甥来不易，宜留三五日，迟迟送汝归。如嫌幽闷，舍后有小园，可供消遣，有书可读。”</p>
<p>次日，至舍后，果有园半亩，细草铺毡，杨花糁径，有草舍三楹，花木四合其所。穿花小步，闻树头苏苏有声，仰视，则<u>婴宁</u> 在上，见生来，狂笑欲堕。生曰：“勿尔，堕矣！”女且下且笑，不能自止。方将及地，失手而堕，笑乃止。生扶之，阴捘其腕，女笑又作，倚树不能行，良久乃罢。生俟其笑歇，乃出袖中花示之。女接之曰：“枯矣。何留之？”曰：“此上元妹子所遗，故存之。”问：“存之何意？”曰：“以示相爱不忘也。自上元相遇，凝思成疾，自分化为异物，不图得见颜色，幸垂怜悯。”女曰：“此大细事。至戚何所靳惜？待郎行时，园中花，当唤老奴来，折一巨捆负送之。”生曰：“妹子痴耶？”“何便是痴？”曰：“我非爱花，爱撚花之人耳。”女曰：“葭莩之情，爱何待言。”生曰：“我所谓爱，非瓜葛之爱，乃夫妻之爱。”女曰：“有以异乎？”曰：“夜共枕席耳。”女俛思良久，曰：“我不惯与生人睡。”语未已，婢潜至，生惶恐遁去。</p>
<p>少时，会母所。母问：“何往？”女答以园中共话。媪曰：“饭熟已久，有何长言，周遮乃尔？”女曰：“大哥欲我共寝。”言未已，生大窘，急目瞪之，女微笑而止。幸媪不闻，犹絮絮究诘，生急以他词掩之。因小语责女，女曰：“适此语不应说耶？”生曰：“此背人语。”女曰：“背他人，岂得背老母？且寝处亦常事，何讳之？”生恨其痴，无术可以悟之。</p>
<p>食方竟，家中人捉双卫来寻生。先是，母待生久不归，始疑，村中搜觅几遍，竟无踪兆。因往询<u>吴</u> 。<u>吴</u> 忆曩言，因教于西南山村行觅。凡历数村，始至于此。生出门，适相值，便入告媪，且请偕女同归。媪喜曰：“我有志，匪伊朝夕。但残躯不能远涉，得甥携妹子去，识认阿姨，大好！”呼<u>婴宁</u> ，<u>宁</u> 笑至。媪曰：“有何喜，笑辄不辍？若不笑，当为全人。”因怒之以目。乃曰：“大哥欲同汝去，可便装束。”又饷家人酒食，始送之出曰：“姨家田产丰裕，能养冗人。到彼且勿归，小学诗礼，亦好事翁姑。即烦阿姨，为汝择一良匹。”二人遂发。至山坳，回顾，犹依稀见媪倚门北望也。</p>
<p>抵家，母睹姝丽，惊问为谁，生以姨女对。母曰：“前<u>吴郎</u> 与儿言者，诈也。我未有姊，何以得甥？”问女，女曰：“我非母出。父为<u>秦</u> 氏，没时，儿在褓中，不能记忆。”母曰：“我一姊适<u>秦</u> 氏，良确，然殂谢已久，那得复存？”因审诘面庞、志赘，一一符合。又疑曰：“是矣。然亡已多年，何得复存？”疑虑间，<u>吴生</u> 至，女避入室。<u>吴</u> 询得故，惘然久之，忽曰：“此女名<u>婴宁</u> 耶？”生然之，<u>吴</u> 亟称怪事。问所自知，<u>吴</u> 曰：“<u>秦</u> 家姑去世后，姑丈鳏居，祟于狐，病瘠死。狐生女，名<u>婴宁</u> ，绷卧床上，家人皆见之。姑丈殁，狐犹时来。后求天师符黏壁间，狐遂携女去。将勿此耶？”彼此疑参。但闻室中吃吃，皆<u>婴宁</u> 笑声。母曰：“此女亦太憨生。”<u>吴</u> 请面之。母入室，女犹浓笑不顾。母促令出，始极力忍笑，又面壁移时，方出。才一展拜，翻然遽入，放声大笑。满室妇女，为之粲然。</p>
<p> <u>吴</u> 请往觇其异，就便执柯。寻至村所，庐舍全无，山花零落而已。<u>吴</u> 忆姑葬处，仿佛不远，然坟垅湮没，莫可辨识，诧叹而返。母疑其为鬼，入告<u>吴</u> 言，女略无骇意。又吊其无家，亦殊无悲意，孜孜憨笑而已。众莫之测。母令与少女同寝止。昧爽即来省问，操女红精巧绝伦。但善笑，禁之亦不可止，然笑处嫣然，狂而不损其媚，人皆乐之。邻女少妇，争承迎之。</p>
<p>母择吉将为合卺，而终恐为鬼物。窃于日中窥之，形影殊无少异。至日，使华妆行新妇礼，女笑极不能俯仰，遂罢。生以其憨痴，恐漏泄房中隐事，而女殊密秘，不肯道一语。每值母忧怒，女至，一笑即解。奴婢小过，恐遭鞭楚，辄求诣母共话，罪婢投见，恒得免。而爱花成癖，物色遍戚党，窃典金钗，购佳种，数月，阶砌藩溷，无非花者。</p>
<p>庭后有木香一架，故邻西家。女每攀登其上，摘供簪玩。母时遇见，辄诃之，女卒不改。一日，西人子见之，凝注倾倒。女不避而笑。西人子谓女意已属，心益荡。女指墙底笑而下，西人子谓示约处，大悦。及昏而往，女果在焉。就而淫之，则阴如锥刺，痛彻于心，大号而踣。细视，非女，则一枯木卧墙边，所接乃水淋窍也。邻父闻声，急奔研问，呻而不言。妻来，始以实告。爇火烛窍，见中有巨蝎，如小蟹然，翁碎木捉杀之。负子至家，半夜寻卒。邻人讼生，讦发<u>婴宁</u> 妖异。邑宰素仰生才，稔知其笃行士，谓邻翁讼诬，将杖责之。生为乞免，逐释而出。母谓女曰：“憨狂尔尔，早知过喜而伏忧也。邑令神明，幸不牵累，设鹘突官宰，必逮妇女质公堂，我儿何颜见戚里？”女正色，矢不复笑。母曰：“人罔不笑，但须有时。”而女由是竟不复笑，虽故逗，亦终不笑，然竟日未尝有戚容。</p>
<p>一夕，对生零涕。异之。女哽咽曰：“曩以相从日浅，言之恐致骇怪。今日察姑及郎，皆过爱无有异心，直告或无妨乎？妾本狐产。母临去，以妾托鬼母，相依十余年，始有今日。妾又无兄弟，所恃者惟君。老母岑寂山阿，无人怜而合厝之，九泉辄为悼恨。君倘不惜烦费，使地下人消此怨恫，庶养女者不忍溺弃。”生诺之，然虑坟冢迷于荒草，女但言无虑。刻日，夫妻舆榇而往。女于荒烟错楚中，指示墓处，果得媪尸，肤革犹存。女抚哭哀痛。舁归，寻<u>秦</u> 氏墓合葬焉。是夜，生梦媪来称谢，寤而述之。女曰：“妾夜见之，嘱勿惊郎君耳。”生恨不邀留。女曰：“彼鬼也，生人多，阳气胜，何能久居？”生问<u>小荣</u> ，曰：“是亦狐，最黠，狐母留以视妾，每摄饵相哺，故德之，常不去心。昨问母，云已嫁之。”由是岁值寒食，夫妻登<u>秦</u> 墓，拜扫无缺。女逾年生一子，在怀抱中，不畏生人，见人辄笑，亦大有母风云。</p>
<p> <u>异史氏</u> 曰：“观其孜孜憨笑，似全无心肝者；而墙下恶作剧，其黠孰甚焉。至凄恋鬼母，反笑为哭，我<u>婴宁</u> 殆隐于笑者矣。窃闻山中有草，名‘笑矣乎’，嗅之，则笑不可止。房中植此一种，则合欢、忘忧并无颜色矣。若解语花，正嫌其作态耳。”</p>
<h2 id='chapter_2_006'>聂小倩</h2>
<p> <u>宁采臣</u> ，<u>浙</u> 人，性慷爽，廉隅自重。每对人言：“生平无二色。”适赴<u>金华</u> ，至北郭，解装兰若。寺中殿塔壮丽，然蓬蒿没人，似绝行踪。东西僧舍，双扉虚掩，惟南一小舍，扃键如新。又顾殿东隅，修竹拱把，阶下有巨池，野藕已花。意甚乐其幽杳。会学使按临，城舍价昂，思便留止，遂散步以待僧归。</p>
<p>日暮，有士人来，启南扉。<u>宁</u> 趋为礼，且告以意。士人曰：“此间无房主，仆亦侨居。能甘荒落，旦晚惠教，幸甚。”<u>宁</u> 喜，藉藁代床，支板作几，为久客计。是夜，月明高洁，清光似水，二人促膝殿廊，各展姓字。士人自言：“<u>燕</u> 姓，字<u>赤霞</u> 。”<u>宁</u> 疑为赴试诸生，而听其音声，殊不类<u>浙</u> 。诘之，自言“<u>秦</u> 人”。语甚朴诚。既而相对词竭，遂拱别归寝。</p>
<p> <u>宁</u> 以新居，久不成寐。闻舍北喁喁，如有家口。起伏北壁石窗下，微窥之。见短墙外一小院落，有妇可四十余，又一媪衣绯，插蓬沓，鲐背龙钟，偶语月下。妇曰：“<u>小倩</u> 何久不来？”媪云：“殆好至矣。”妇曰：“将无向姥姥有怨言否？”曰：“不闻，但意似蹙蹙。”妇曰：“婢子不宜好相识！”言未已，有一十七八女子来，仿佛艳绝。媪笑曰：“背地不言人。我两个正谈道小妖婢，悄来无迹响，幸不訾着短处。”又曰：“小娘子端好是画中人，遮莫老身是男子，也被摄魂去。”女曰：“姥姥不相誉，更阿谁道好？”妇人女子又不知何言。<u>宁</u> 意其邻人眷口，寝不复听。又许时，始寂无声。</p>
<p>方将睡去，觉有人至寝所。急起审顾，则北院女子也。惊问之，女笑曰：“月夜不寐，愿修燕好。”<u>宁</u> 正容曰：“卿防物议，我畏人言。略一失足，廉耻道丧。”女云：“夜无知者。”<u>宁</u> 又咄之。女逡巡若复有词，<u>宁</u> 叱：“速去！不然，当呼南舍生知。”女惧，乃退。至户外复返，以黄金一铤置褥上。<u>宁</u> 掇掷庭墀，曰：“非义之物，污吾囊橐！”女惭，出，拾金自言曰：“此汉当是铁石。”</p>
<p>诘旦，有<u>兰溪</u> 生携一仆来候试，寓于东厢，至夜暴亡。足心有小孔，如锥刺者，细细有血出。俱莫知故。经宿，仆一死，症亦如之。向晚，<u>燕生</u> 归，<u>宁</u> 质之，<u>燕</u> 以为魅。<u>宁</u> 素抗直，颇不在意。</p>
<p>宵分，女子复至，谓<u>宁</u> 曰：“妾阅人多矣，未有刚肠如君者。君诚圣贤，妾不敢欺。<u>小倩</u> ，姓<u>聂</u> 氏，十八夭殂，葬寺侧，辄被妖物威胁，历役贱务，腆颜向人，实非所乐。今寺中无可杀者，恐当以夜叉来。”<u>宁</u> 骇求计。女曰：“与<u>燕生</u> 同室可免。”问：“何不惑<u>燕生</u> ？”曰：“彼奇人也，不敢近。”问：“迷人若何？”曰：“狎昵我者，隐以锥刺其足，彼即茫若迷，因摄血以供妖饮。又或以金，非金也，乃罗刹鬼骨，留之能截取人心肝。二者，凡以投时好耳。”<u>宁</u> 感谢。问戒备之期，答以明宵。临别泣曰：“妾堕玄海，求岸不得。郎君义气干云，必能拔生救苦。倘肯囊妾朽骨，归葬安宅，不啻再造。”<u>宁</u> 毅然诺之。因问葬处，曰：“但记取白杨之上，有乌巢者是也。”言已出门，纷然而灭。</p>
<p>明日，恐<u>燕</u> 他出，早诣邀致，辰后具酒馔，留意察<u>燕</u> 。既约同宿，辞以性癖耽寂。<u>宁</u> 不听，强携卧具来。<u>燕</u> 不得已，移榻从之。嘱曰：“仆知足下丈夫，倾风良切。要有微衷，难以遽白。幸勿翻窥箧襆，违之，两俱不利。”<u>宁</u> 谨受教。</p>
<p>既而各寝。<u>燕</u> 以箱箧置窗上，就枕移时，齁如雷吼，<u>宁</u> 不能寐。近一更许，窗外隐隐有人影。俄而近窗来窥，目光睒闪。<u>宁</u> 惧，方欲呼<u>燕</u> ，忽有物裂箧而出，耀若匹练，触折窗上石棂，欻然一射，即遽敛入，宛如电灭。<u>燕</u> 觉而起，<u>宁</u> 伪睡以觇之。<u>燕</u> 捧箧检征，取一物，对月嗅视，白光晶莹，长可二寸，径韭叶许。已而数重包固，仍置破箧中，自语曰：“何物老魅，直尔大胆，致坏箧子。”遂复卧。<u>宁</u> 大奇之，因起问之，且以所见告。<u>燕</u> 曰：“既相知爱，何敢深隐。我，剑客也。若非石棂，妖当立毙，虽然，亦伤。”问：“所缄何物？”曰：“剑也。适嗅之，有妖气。”<u>宁</u> 欲观之，慨出相示，荧荧然一小剑也。于是益厚重<u>燕</u> 。</p>
<p>明日，视窗外，有血迹。遂出寺北，见荒坟累累，果有白杨，乌巢其颠。迨营谋既就，趣装欲归。<u>燕生</u> 设祖帐，情义殷渥。以破革囊赠<u>宁</u> ，曰：“此剑袋也，宝藏可远魑魅。”<u>宁</u> 欲从授其术。曰：“如君信义刚直，可以为此。然君犹富贵中人，非此道中人也。”<u>宁</u> 乃托有妹葬此，发掘女骨，敛以衣衾，赁舟而归。</p>
<p> <u>宁</u> 斋临野，因营坟葬诸斋外，祭而祝曰：“怜卿孤魂，葬近蜗居，歌哭相闻，庶不见陵于雄鬼。一瓯浆水饮，殊不清旨，幸不为嫌。”祝毕而返。后有人呼曰：“缓待同行！”回顾，则<u>小倩</u> 也。欢喜谢曰：“君信义，十死不足以报。请从归，拜识姑嫜，媵御无悔。”审谛之，肌映流霞，足翘细笋，白昼端相，娇艳尤绝。遂与俱至斋中。嘱坐少待，先入白母，母愕然。时<u>宁</u> 妻久病，母戒勿言，恐所骇惊。言次，女已翩然入，拜伏地下。<u>宁</u> 曰：“此<u>小倩</u> 也。”母惊顾不遑。女谓母曰：“儿飘然一身，远父母兄弟。蒙公子露覆，泽被发肤，愿执箕帚，以报高义。”母见其绰约可爱，始敢与言，曰：“小娘子惠顾吾儿，老身喜不可已。但生平止此儿，用承祧绪，不敢令有鬼偶。”女曰：“儿实无二心。泉下人既不见信于老母，请以兄事，依高堂，奉晨昏，如何？”母怜其诚，允之。即欲拜嫂，母辞以疾，乃止。女即入厨下，代母尸饔，入房穿榻，似熟居者。</p>
<p>日暮，母畏惧之，辞使归寝，不为设床褥。女窥知母意，即竟去。过斋欲入，却退，徘徊户外，似有所惧。生呼之，女曰：“室有剑气畏人。向道途之不奉见者，良以此故。”<u>宁</u> 悟为革囊，取悬他室，女乃入，就烛下坐。移时，殊不一语。久之，问：“夜读否？妾少诵<span class="kindle-cn-specialtext-double">楞严经</span> ，今强半遗忘。浼求一卷，夜暇，就兄正之。”<u>宁</u> 诺。又坐，默然，二更向尽，不言去。<u>宁</u> 促之。愀然曰：“异域孤魂，殊怯荒墓。”<u>宁</u> 曰：“斋中别无床寝，且兄妹亦宜远嫌。”女起，容颦蹙而欲啼，足儴而懒步，从容出门，涉阶而没。<u>宁</u> 窃怜之，欲留宿别榻，又惧母嗔。女朝旦朝母，捧匜沃盥，下堂操作，无不曲承母志。黄昏告退，辄过斋头，就烛诵经。觉<u>宁</u> 将寝，始惨然去。</p>
<p>先是，<u>宁</u> 妻病废，母劬不可堪，自得女，逸甚，心德之。日渐稔，亲爱如己出，竟忘其为鬼，不忍晚令去，留与同卧起。女初来未尝食饮，半年渐啜稀。母子皆溺爱之，讳言其鬼，人亦不之辨也。无何，<u>宁</u> 妻亡。母阴有纳女意，然恐于子不利。女微窥之，乘间告母曰：“居年余，当知儿肝鬲。为不欲祸行人，故从郎君来。区区无他意，止以公子光明磊落，为天人所钦瞩，实欲依赞三数年，借博封诰，以光泉壤。”母亦知无恶，但惧不能延宗嗣。女曰：“子女惟天所授。郎君注福籍，有亢宗子三，不以鬼妻而遂夺也。”母信之，与子议。<u>宁</u> 喜，因列筵告戚党。或请觌新妇，女慨然华妆出，一堂尽眙，反不疑其鬼，疑为仙。由是五党诸内眷，咸执贽以贺，争拜识之。女善画兰梅，辄以尺幅酬答，得者藏什袭以为荣。</p>
<p>一日，俛颈窗前，怊怅若失。忽问：“革囊何在？”曰：“以卿畏之，故缄置他所。”曰：“妾受生气已久，当不复畏，宜取挂床头。”<u>宁</u> 诘其意，曰：“三日来，心怔忡无停息，意<u>金华</u> 妖物，恨妾远遁，恐旦晚寻及也。”<u>宁</u> 果携革囊来。女反复审视，曰：“此剑仙将盛人头者也。敝败至此，不知杀人几何许！妾今日视之，肌犹粟慄。”乃悬之。次日，又命移悬户上，夜对烛坐，约<u>宁</u> 勿寝。欻有一物，如飞鸟堕，女惊匿夹幕间。<u>宁</u> 视之，物如夜叉状，电目血舌，睒闪攫拿而前，至门却步。逡巡久之，渐近革囊，以爪摘取，似将抓裂。囊忽格然一响，大可合篑，恍惚有鬼物，突出半身，揪夜叉入，声遂寂然，囊亦顿缩如故。<u>宁</u> 骇诧。女亦出，大喜曰：“无恙矣！”共视囊中，清水数斗而已。</p>
<p>后数年，<u>宁</u> 果登进士。女举一男。纳妾后，又各生一男，皆仕进有声。</p>
<h2 id='chapter_2_007'>义鼠</h2>
<p> <u>杨天一</u> 言：见二鼠出，其一为蛇所吞，其一瞪目如椒，似甚恨怒，然遥望不敢前。蛇果腹，蜿蜒入穴。方将过半，鼠奔来，力嚼其尾。蛇怒，退身出。鼠故便捷，欻然遁去。蛇追不及而返。及入穴，鼠又来，嚼如前状。蛇入则来，蛇出则往，如是者久。蛇出，吐死鼠于地上。鼠来嗅之，啾啾如悼息，衔之而去。友人<u>张历友</u> 为作<span class="kindle-cn-specialtext-double">义鼠行</span> 。</p>
<h2 id='chapter_2_008'>地震</h2>
<p> <u>康熙</u> 七年六月十七日戌刻，地大震。余适客<u>稷下</u> ，方与表兄<u>李笃之</u> 对烛饮。忽闻有声如雷，自东南来，向西北去。众骇异，不解其故。俄而几案摆簸，酒杯倾覆，屋梁椽柱，错折有声。相顾失色，久之，方知地震，各疾趋出。见楼阁房舍，仆而复起，墙倾屋塌之声，与儿啼女号，喧如鼎沸。人眩晕不能立，坐地上，随地转侧。河水倾泼丈余，鸡鸣犬吠满城中。逾一时许，始稍定。视街上，则男女裸聚，竞相告语，并忘其未衣也。后闻某处井倾仄，不可汲，某家楼台南北易向，<u>栖霞山</u> 裂，<u>沂水</u> 陷穴，广数亩。此真非常之奇变也。</p>
<p>有邑人妇，夜起溲溺，回则狼衔其子。妇急与狼争。狼一缓颊，妇夺儿出，携抱中。狼蹲不去。妇大号，邻人奔集，狼乃去。妇惊定作喜，指天画地，述狼衔儿状，己夺儿状。良久，忽悟一身未着寸缕，乃奔。此与地震时男妇两忘者，同一情状也。人之惶急无谋，一何可笑！</p>
<h2 id='chapter_2_009'>海公子</h2>
<p>东海<u>古迹岛</u> ，有五色耐冬花，四时不凋。而岛中古无居人，人亦罕到之。<u>登州</u> <u>张生</u> ，好奇，喜游猎。闻其佳胜，备酒食，自棹扁舟而往。</p>
<p>至则花正繁，香闻数里，树有大至十余围者。反复留连，甚慊所好。开尊自酌，恨无同游。忽花中一丽人来，红裳炫目，略无伦比。见<u>张</u> ，笑曰：“妾自谓兴致不凡，不图先有同调。”<u>张</u> 惊问何人，曰：“我<u>胶</u> 娼也。适从<u>海公子</u> 来。彼寻胜翱翔，妾以艰于步履，故留此耳。”<u>张</u> 方苦寂，得美人，大悦，招坐共饮。女言词温婉，荡人神志，<u>张</u> 爱好之。恐<u>海公子</u> 来，不得尽欢，因挽与乱。女忻从之。</p>
<p>相狎未已，忽闻风肃肃，草木偃折有声。女急推<u>张</u> 起，曰：“<u>海公子</u> 至矣。”<u>张</u> 束衣愕顾，女已失去。旋见一大蛇，自丛树中出，粗于巨筩。<u>张</u> 惧，幛身大树后，冀蛇不睹。蛇近前，以身绕人并树，纠缠数匝，两臂直束胯间，不可少屈。昂其首，以舌刺<u>张</u> 鼻。鼻血下注，流地上成窪，乃俯就饮之。<u>张</u> 自分必死，忽忆腰中佩荷囊，有毒狐药，因以二指夹出，破裹堆掌中，又侧颈自顾其掌，令血滴药上，顷刻盈把。蛇果就掌吸饮。饮未及尽，遽伸其体，摆尾若霹雳声，触树，树半体崩落，蛇卧地如梁而毙矣。<u>张</u> 亦眩莫能起，移时方苏，载蛇而归。大病月余。疑女子亦蛇精也。</p>
<h2 id='chapter_2_010'>丁前溪</h2>
<p> <u>丁前溪</u> ，<u>诸城</u> 人。富有钱谷，游侠好义，慕<u>郭解</u> 之为人。御史行台按访之。<u>丁</u> 亡去，至<u>安丘</u> ，遇雨，避身逆旅。雨日中不止。有少年来，馆谷丰隆。既而昏暮，止宿其家，莝豆饲畜，给食周至。问其姓字，少年云：“主人<u>杨</u> 姓，我其内侄也。主人好交游，适他出，家惟娘子在。贫不能厚客给，幸能垂谅。”问主人何业，则家无赀产，惟日设博场，以谋升斗。次日，雨仍不止，供给弗懈。至暮，剉刍，刍束湿，颇极参差。<u>丁</u> 怪之。少年曰：“实告客：家贫无以饲畜，适娘子撤屋上茅耳。”<u>丁</u> 益异之，谓其意在得直。天明，付之金，不受。强付少年持入，俄出，仍以反客，云：“娘子言：我非业此猎食者。主人在外，尝数日不携一钱，客至吾家，何遂索偿乎？”<u>丁</u> 叹赞而别，嘱曰：“我<u>诸城</u> <u>丁某</u> ，主人归，宜告之。暇幸见顾。”</p>
<p>数年无耗。值岁大饥，<u>杨</u> 困甚，无所为计。妻漫劝诣<u>丁</u> ，从之。至<u>诸</u> ，通姓名于门者。<u>丁</u> 茫不忆，申言始忆之。跴履而出，揖客入。见其衣敝踵决，居之温室，设筵相款，宠礼异常。明日，为制冠服，表里温暖。<u>杨</u> 义之，而内顾增忧，褊心不能无少望。居数日，殊不言赠别。<u>杨</u> 意甚亟，告<u>丁</u> 曰：“顾不敢隐，仆来时，米不满升。今过蒙推解，固乐，妻子如何矣！”<u>丁</u> 曰：“是无烦虑，已代经纪矣。幸舒意少留，当助资斧。”走伻招<u>诸</u> 博徒，使<u>杨</u> 坐而乞头，终夜得百金，乃送之还。</p>
<p>归见室人，衣履鲜整，小婢侍焉。惊问之，妻言：“自若去后，次日即有车徒赍送布帛菽粟，堆积满屋，云是<u>丁</u> 客所赠。又婢十指，为妾驱使。”<u>杨</u> 感不自已。由此小康，不屑旧业矣。</p>
<p> <u>异史氏</u> 曰：“贫而好客，饮博浮荡者优为之，最异者，独其妻耳。受之施而不报，岂人也哉？然一饭之德不忘，<u>丁</u> 其有焉。”</p>
<h2 id='chapter_2_011'>海大鱼</h2>
<p>海滨故无山。一日，忽见峻岭重叠，绵亘数里，众悉骇怪。又一日，山忽他徙，化而乌有。相传海中大鱼，值清明节，则携眷口往拜其墓，故寒食时多见之。</p>
<h2 id='chapter_2_012'>张老相公</h2>
<p> <u>张老相公</u> ，<u>晋</u> 人。适将嫁女，携眷至<u>江南</u> ，躬市奁妆。舟抵<u>金山</u> ，<u>张</u> 先渡<u>江</u> ，嘱家人在舟，勿煿羶腥。盖<u>江</u> 中有鼋怪，闻香辄出，坏舟吞行人，为害已久。<u>张</u> 去，家人忘之，炙肉舟中。忽巨浪覆舟，妻女皆没。<u>张</u> 回棹，悼恨欲死。因登<u>金山</u> 谒寺僧，询鼋之异，将以仇鼋。僧闻之，骇言：“吾侪日与习近，惧为祸殃，惟神明奉之，祈勿怒。时斩牲牢，投以半体，则跃吞而去。谁复能相仇哉！”<u>张</u> 闻，顿思得计。便招铁工，起炉山半，冶赤铁，重百余斤。审知所常伏处，使二三健男子，以大钳举投之。鼋跃出，疾吞而下。少时，波涌如山。顷之，浪息，则鼋死已浮水上矣。行旅寺僧并快之，建<u>张老相公祠</u> ，肖像其中，以为水神，祷之辄应。</p>
<h2 id='chapter_2_013'>水莽草</h2>
<p>水莽，毒草也，蔓生似葛，花紫类扁豆。误食之，立死，即为水莽鬼。俗传此鬼不得轮回，必再有毒死者，始代之。以故<u>楚</u> 中<u>桃花江</u> 一带，此鬼尤多云。</p>
<p> <u>楚</u> 人以同岁生者为同年，投刺相谒，呼庚兄庚弟，子侄呼庚伯，习俗然也。有<u>祝生</u> 造其同年某，中途燥渴思饮。俄见道旁一媪，张棚施饮，趋之。媪承迎入棚，给奉甚殷。嗅之有异味，不类茶茗，置不饮，起而出。媪急止客，便唤：“<u>三娘</u> ，可将好茶一杯来。”俄有少女，捧茶自棚后出。年约十四五，姿容艳绝，指环臂钏，晶莹鉴影。生受盏神驰，嗅其茶，芳烈无伦。吸尽再索。觑媪出，戏捉纤腕，脱指环一枚。女赪颊微笑，生益惑。略诘门户，女曰：“郎暮来，妾犹在此也。”生求茶叶一撮，并藏指环而去。</p>
<p>至同年家，觉心头作恶，疑茶为患，以情告某。某骇曰：“殆矣！此水莽鬼也。先君死于是。是不可救，且为奈何？”生大惧，出茶叶验之，真水莽草也。又出指环，兼述女子情状。某悬想曰：“此必<u>寇三娘</u> 也。”生以其名确符，问何故知。曰：</p>
<p>“南村富室<u>寇</u> 氏女，夙有艳名。数年前，误食水莽而死，必此为魅。”或言受魅者，若知鬼姓氏，求其故裆，煮服可痊。某急诣<u>寇</u> 所，实告以情，长跪哀恳。<u>寇</u> 以其将代女死故，靳不与。某忿而返，以告生。生亦切齿恨之，曰：“我死，必不令彼女脱生！”</p>
<p>某舁送之，将至家门而卒，母号涕葬之。遗一子，甫周岁。妻不能守柏舟节，半年改醮去。母留孤自哺，劬瘁不堪，朝夕悲啼。</p>
<p>一日，方抱儿哭室中，生悄然忽入。母大骇，挥涕问之。答云：“儿地下闻母哭，甚怆于怀，故来奉晨昏耳。儿虽死，已有家室，即同来分母劳，母其勿悲。”母问：“儿妇何人？”曰：“<u>寇</u> 氏坐听儿死，儿甚恨之。死后欲寻<u>三娘</u> ，而不知其处，近遇某庚伯，始相指示。儿往，则<u>三娘</u> 已投生<u>任侍郎</u> 家，儿驰去，强捉之来。今为儿妇，亦相得，颇无苦。”移时，门外一女子入，华妆艳丽，伏地拜母。生曰：“此<u>寇三娘</u> 也。”虽非生人，母视之，情怀差慰。生便遣<u>三娘</u> 操作。<u>三娘</u> 雅不习惯，然承顺殊怜人。由此居故室，遂留不去。</p>
<p>女请母告诸家。生意勿告，而母承女意，卒告之。<u>寇</u> 家翁媪，闻而大骇。命车疾至，视之，果<u>三娘</u> ，相向哭失声，女劝止之。媪视生家良贫，意甚忧悼。女曰：“人已鬼，又何厌贫？<u>祝</u> 郎母子，情义拳拳，儿固已安之矣。”因问：“茶媪谁也？”曰：“彼<u>倪</u> 姓。自惭不能惑行人，故求儿助之耳。今已生于郡城卖浆者之家。”因顾生曰：“既婿矣，而不拜岳，妾复何心？”生乃投拜。女便入厨下，代母执炊，供翁媪。媪视之凄心，既归，即遣两婢来，为之服役，金百斤，布帛数十匹，酒胾不时馈送，小阜祝母矣。<u>寇</u> 亦时招归宁。居数日，辄曰：“家中无人，宜早送儿还。”或故稽之，则飘然自归。翁乃代生起夏屋，营备臻至。然生终未尝至翁家。</p>
<p>一日，村中有中水莽毒者，死而复苏，相传为异。生曰：“是我活之也。彼为<u>李九</u> 所害，我为之驱其鬼而去之。”母曰：“汝何不取人以自代？”曰：“儿深恨此等辈，方将尽驱除之，何屑此为！且儿事母最乐，不愿生也。”由是中毒者，往往具丰筵，祷诸其庭，辄有效。</p>
<p>积十余年，母死。生夫妇亦哀毁，但不对客，惟命儿缞麻擗踊，教以礼仪而已。葬母后，又二年余，为儿娶妇。妇，<u>任侍郎</u> 之孙女也。先是，<u>任公</u> 妾生女数月而殇。后闻<u>祝生</u> 之异，遂命驾其家，订翁婿焉。至是，遂以孙又妻其子，往来不绝矣。</p>
<p>一日，谓子曰：“上帝以我有功人世，策为‘四渎牧龙君’。今行矣。”俄见庭下有四马，驾黄幨车，马四股皆鳞甲。夫妻盛装出，同登一舆，子及妇皆泣拜，瞬息而渺。是日，<u>寇</u> 家见女来，拜别翁媪，亦如生言。媪泣挽留。女曰：“<u>祝郎</u> 先去矣。”出门遂不复见。其子名<u>鹗</u> ，字<u>离尘</u> ，请诸<u>寇翁</u> ，以<u>三娘</u> 骸骨与生合葬焉。</p>
<h2 id='chapter_2_014'>造畜</h2>
<p>魇昧之术，不一其道。或投美饵，绐之食之，则人迷罔，相从而去，俗名曰“打絮巴”，<u>江南</u> 谓之“扯絮”。小儿无知，辄受其害。又有变人为畜者，名曰“造畜”。此术<u>江</u> 北犹少，<u>河</u> 以南辄有之。</p>
<p> <u>扬州</u> 旅店中，有一人牵驴五头，暂絷枥下，云：“我少选即返。”兼嘱：“勿令饮啖。”遂去。驴暴日中，蹄啮殊喧。主人牵着凉处。驴见水，奔之，遂纵饮之。一滚尘，化为妇人。怪之，诘其所由，舌强而不能答。乃匿诸室中。既而驴主至，驱五羊于院中，惊问驴之所在。主人曳客坐，便进餐饮，且云：“客姑饭，驴即至矣。”主人出，悉饮五羊，辗转皆为童子。阴报郡，遣役捕获，遂械杀之。</p>
<h2 id='chapter_2_015'>凤阳士人</h2>
<p> <u>凤阳</u> 一士人，负笈远游。谓其妻曰：“半年当归。”十余月，竟无耗问，妻翘盼綦切。</p>
<p>一夜，才就枕，纱月摇影，离思萦怀。方反侧间，有一丽人，珠鬟绛帔，搴帷而入，笑问：“姊姊，得无欲见郎君乎？”妻急起应之。丽人邀与共往。妻惮修阻，丽人但请勿虑。即挽女手出，并踏月色。约行一矢之远，觉丽人行迅速，女步履艰涩，呼丽人少待，将归着复履。丽人牵坐路侧，自乃捉足，脱履相假。女喜着之，幸不凿枘。复起从行，健步如飞。移时，见士人跨白骡来。见妻大惊，急下骑，问：“何往？”女曰：“将以探君。”又顾问丽者伊谁，女未及答，丽人掩口笑曰：“且勿问讯。娘子奔波匪易，郎君星驰夜半，人畜想当俱殆。妾家不远，且请息驾，早旦而行，不晚也。”顾数武之外，即有村落，遂同行，入一庭院，丽人促睡婢起供客，曰：“今夜月色皎然，不必命烛，小台石榻可坐。”士人絷蹇檐梧，乃即坐。丽人曰：“履大不适于体，途中颇累赘否？归有代步，乞赐还也。”女称谢付之。</p>
<p>俄顷，设酒果，丽人酌曰：“鸾凤久乖，圆在今夕，浊醪一觞，敬以为贺。”士人亦执盏酬报。主客笑言，履舄交错。士人注视丽者，屡以游词相挑。夫妻乍聚，并不寒暄一语。丽人亦美目流情，妖言隐谜。女惟默坐，伪为愚者。久之渐醺，二人语益狎。又以巨觥劝客，士人以醉辞，劝之益苦。士人笑曰：“卿为我度一曲，即当饮。”丽人不拒，即以牙杖抚提琴而歌曰：</p>
<p class="kindle-cn-para-2em-indent kindle-cn-kai">黄昏卸得残妆罢，窗外西风冷透纱。听蕉声，一阵一阵细雨下。何处与人闲磕牙？望穿秋水，不见还家，潸潸泪似麻。又是想他，又是恨他，手拿着红绣鞋儿占鬼卦。</p>
<p>歌竟，笑曰：“此市井里巷之谣，不足污君听。然因流俗所尚，姑效颦耳。”音声靡靡，风度狎亵。士人摇惑，若不自禁。</p>
<p>少间，丽人伪醉离席，士人亦起，从之而去。久之不至。婢子乏疲，伏睡廊下。女独坐，块然无侣，中心愤恚，颇难自堪。思欲遁归，而夜色微茫，不忆道路。辗转无以自主，因起而觇之。裁近其窗，则断云零雨之声，隐约可闻。又听之，闻良人与己素常猥亵之状，尽情倾吐。女至此，手颤心摇，殆不可过，念不如出门窜沟壑以死。愤然方行，忽见弟<u>三郎</u> 乘马而至，遽便下问。女具以告。<u>三郎</u> 大怒，立与姊回，直入其家，则室门扃闭，枕上之语犹喁喁也。<u>三郎</u> 举巨石如斗，抛击窗棂，三五碎断。内大呼曰：“郎君脑破矣！奈何！”女闻之，愕然大哭，谓弟曰：“我不谋与汝杀郎君，今且若何！”<u>三郎</u> 撑目曰：“汝呜呜促我来，甫能消此胸中恶，又护男儿，怨弟兄，我不贯与婢子供指使！”返身欲去。女牵衣曰：“汝不携我去，将何之？”<u>三郎</u> 挥姊仆地，脱体而去。女顿惊寤，始知其梦。</p>
<p>越日，士人果归，乘白骡。女异之而未言。士人是夜亦梦，所见所遭，述之悉符，互相骇怪。既而<u>三郎</u> 闻姊夫远归，亦来省问。语次，谓士人曰：“昨宵梦君归，今果然，亦大异。”士人笑曰：“幸不为巨石所毙。”<u>三郎</u> 愕然问故，士以梦告，<u>三郎</u> 大异之。盖是夜，<u>三郎</u> 亦梦遇姊泣诉，愤激投石也。三梦相符，但不知丽人何许耳。</p>
<h2 id='chapter_2_016'>耿十八</h2>
<p> <u>新城</u> <u>耿十八</u> ，病危笃，自知不起，谓妻曰：“永诀在旦晚耳。我死后，嫁守由汝，请言所志。”妻默不语。<u>耿</u> 固问之，且云：“守固佳，嫁亦恒情。明言之，庸何伤？行与子诀。子守，我心慰；子嫁，我意断也。”妻乃惨然曰：“家无儋石，君在犹不给，何以能守？”<u>耿</u> 闻之，遽握妻臂，作恨声曰：“忍哉！”言已而没，手握不可开。妻号，家人至，两人攀指，力擘之，始开。</p>
<p> <u>耿</u> 不自知其死，出门，见小车十余两，两各十人，即以方幅书名字，粘车上。御人见<u>耿</u> ，促登车。<u>耿</u> 视车中已有九人，并己而十，又视粘单上，己名最后。车行咋咋，响震耳际，亦不自知何往。俄至一处，闻人言曰：“此思乡地也。”闻其名，疑之。又闻御人偶语云：“今日三人。”<u>耿</u> 又骇。及细听其言，悉阴间事，乃自悟曰：“我岂不作鬼物耶！”顿念家中，无复可悬念，惟老母腊高，妻嫁后，缺于奉养，念之，不觉涕涟。</p>
<p>又移时，见有台，高可数仞，游人甚夥，囊头械足之辈，呜咽而下上，闻人言为“望乡台”。诸人至此，俱踏辕下，纷然竞登。御人或挞之、或止之，独至<u>耿</u> ，则促令登。登数十级，始至颠顶。翘首一望，则门闾庭院，宛在目中，但内室隐隐，如笼烟雾。凄恻不自胜。回顾，一短衣人立肩下，即以姓氏问<u>耿</u> ，<u>耿</u> 具以告。其人亦自言为东海匠人，见<u>耿</u> 零涕，问：“何事不了于心？”<u>耿</u> 又告之。匠人谋与越台而遁。<u>耿</u> 惧冥追，匠人固言无妨。<u>耿</u> 又虑台高倾跌，匠人但令从己。遂先跃，<u>耿</u> 果从之，及地，竟无恙。喜无觉者。视所乘车，犹在台下。二人急奔数武，忽自念名字粘车上，恐不免执名之追，遂反身近车，以手指染唾，涂去己名，始复奔，哆口坌息，不敢少停。</p>
<p>少间，入里门，匠人送诸其室。蓦睹己尸，醒然而苏。觉乏疲躁渴，骤呼水。家人大骇，与之水，饮至石余。乃骤起，作揖拜状，既而出门拱谢，方归。归则僵卧不转。家人以其行异，疑非真活，然渐觇之，殊无他异。稍稍近问，始历历言其本末。问：“出门何故？”曰：“别匠人也。”“饮水何多？”曰：“初为我饮，后乃匠人饮也。”投之汤羹，数日而瘥。由此厌薄其妻，不复共枕席云。</p>
<h2 id='chapter_2_017'>珠儿</h2>
<p> <u>常州</u> 民<u>李化</u> ，富有田产。年五十余，无子。一女名<u>小惠</u> ，容质秀美，夫妻最怜爱之，十四岁，暴病夭殂。冷落庭帏，益少生趣，始纳婢。经年余，生一子，视如拱璧，名之<u>珠儿</u> 。</p>
<p>儿渐长，魁梧可爱。然性绝痴，五六岁尚不辨菽麦，言语蹇涩。<u>李</u> 亦好而不知其恶。会有眇僧，募缘于市，辄知人闺闼，于是相惊以神，且云，能生死祸福人。几十百千，执名以索，无敢违者。诣<u>李</u> 募百缗，<u>李</u> 难之，给十金，不受。渐至三十金，僧厉色曰：“必百缗，缺一文不可！”<u>李</u> 亦怒，收金遽去。僧忿然而起，曰：“勿悔，勿悔！”无何，<u>珠儿</u> 心暴痛，巴刮床席，色如土灰。<u>李</u> 惧，将八十金诣僧乞救。僧笑曰：“多金大不易！然山僧何能为？”<u>李</u> 归而儿已死。<u>李</u> 恸甚，以状诉邑宰。宰拘僧讯鞫，亦辨给无情词。笞之，似击鞔革。令搜其身，得木人二、小棺一、小旗帜五。宰怒，以手叠诀举示之。僧乃惧，自投无数。宰不听，杖杀之。<u>李</u> 叩谢而归。</p>
<p>时已曛暮，与妻坐床上。忽一小儿，儴入室，曰：“阿翁行何疾？极力不能得追。”视其体貌，当得七八岁。<u>李</u> 惊，方将诘问，则见其若隐若现，恍惚如烟雾，宛转间，已登榻坐。<u>李</u> 推下之，堕地无声。曰：“阿翁何乃尔！”瞥然复登。<u>李</u> 惧，与妻俱奔。儿呼阿父、阿母，呕哑不休。<u>李</u> 入妾室，急阖其扉，还顾，儿已在膝下。<u>李</u> 骇问何为，答曰：“我<u>苏州</u> 人，姓<u>詹</u> 氏。六岁失怙恃，不为兄嫂所容，逐居外祖家。偶戏门外，为妖僧迷杀桑树下；驱使如伥鬼，冤闭穷泉，不得脱化。幸赖阿翁昭雪，愿得为子。”<u>李</u> 曰：“人鬼殊途，何能相依？”儿曰：“但除斗室，为儿设床褥，日浇一杯冷浆粥，余都无事。”<u>李</u> 从之。儿喜，遂独卧室中。</p>
<p>晨来出入闺阁，如家生。闻妾哭子声，问：“<u>珠儿</u> 死几日矣？”答以七日。曰：“天严寒，尸当不腐。试发冢启视，如未损坏，儿当得活。”<u>李</u> 喜，与儿去，开穴验之，躯壳如故。方此忉怛，回视，失儿所在。异之，舁尸归。方置榻上，目已瞥动，少顷呼汤，汤已而汗，汗已遂起。</p>
<p>群喜<u>珠儿</u> 复生，又加之慧黠便利，迥异曩昔。但夜间僵卧，毫无气息，共转侧之，冥然若死。众大愕，谓其复死。天将明，始若梦醒。群就问之，答云：“昔从妖僧时，有儿等二人，其一名<u>哥子</u> 。昨追阿父不及，盖在后与<u>哥子</u> 作别耳。今在冥间，为<u>姜员外</u> 作义嗣，亦甚优游。夜分，固来邀儿戏。适以白鼻送儿归。”母因问：“在阴司见<u>珠儿</u> 否？”曰：“<u>珠儿</u> 已转生矣。渠与阿翁无父子缘，不过<u>金陵</u> <u>严子方</u> 来讨百十千债负耳。”初，<u>李</u> 贩于<u>金陵</u> ，欠<u>严</u> 货价未偿，而<u>严翁</u> 死，此事人无知者。<u>李</u> 闻之大骇。母问：“儿见<u>惠姊</u> 否？”儿曰：“不知，再去当访之。”</p>
<p>又二三日，谓母曰：“<u>惠姊</u> 在冥中大好，嫁得<u>楚江王</u> 小郎子，珠翠满头髻，一出门，便十百作呵殿声。”母曰：“何不一归宁？”曰：“人既死，都与骨肉无关切。倘有人细述前生，方豁然动念耳。昨托<u>姜员外</u> ，夤缘见姊，姊姊呼我坐珊瑚床上。与言父母悬念，渠都如眠睡。儿云：‘姊在时，喜绣并蒂花，翦刀刺手爪，血涴绫子上，姊就刺作赤水云。今母犹挂床头壁，顾念不去心。姊忘之乎？’姊始凄感，云：‘会须白郎君，归省阿母。’”母问其期，答言不知。</p>
<p>一日谓母：“姊行且至，仆从大繁，当多备浆酒。”少间，奔入室，曰：“姊来矣！”移榻中堂，曰：“姊姊且憩坐，少悲啼。”诸人悉无所见。儿率人焚纸酹饮于门外，反曰：“驺从暂令去矣。姊言：‘昔日所覆绿锦被，曾为烛花烧一点如豆大，尚在否？’”母曰：“在。”即启笥出之。儿曰：“姊命我陈旧闺中，乏疲，且小卧。翌日再与阿母言。”</p>
<p>东邻<u>赵</u> 氏女，故与<u>惠</u> 为绣阁交。是夜，忽梦<u>惠</u> 幞头紫帔来相望，言笑如平生。且言：“我今异物，父母觌面，不啻河山。将借妹子与家人共话，勿须惊恐。”质明，方与母言，忽仆地闷绝。逾刻始醒，向母曰：“<u>小惠</u> 与阿婶别几年矣，顿鬖鬖白发生！”母骇曰：“儿病狂耶？”女拜别即出。母知其异，从之。直达<u>李</u> 所，抱母哀啼，母惊不知所谓。女曰：“儿昨归，颇委顿，未遑一言。儿不孝，中途弃高堂，劳父母哀念，罪何可赎！”母顿悟，乃哭。已而问曰：“闻儿今贵，甚慰母心。但汝栖身王家，何遂能来？”女曰：“郎君与儿极燕好，姑舅亦相抚爱，颇不谓妒丑。”<u>惠</u> 生时，好以手支颐，女言次，辄作故态，神情宛似。未几，<u>珠儿</u> 奔入曰：“接姊者至矣。”女乃起，拜别泣下，曰：“儿去矣。”言讫，复踣，移时乃苏。</p>
<p>后数月，<u>李</u> 病剧，医药罔效。儿曰：“旦夕恐不救也！二鬼坐床头，一执铁杖子，一挽苎麻绳，长四五尺许，儿昼夜哀之不去。”母哭，乃备衣衾。既暮，儿趋入曰：“杂人妇，且避去，姊夫来视阿翁。”俄顷，鼓掌而笑。母问之。曰：“我笑二鬼，闻姊夫来，俱匿床下如龟鳖。”又少时，望空道寒暄，问姊起居。既而拍手曰：“二鬼奴哀之不去，至此大快！”乃出至门外，却回，曰：“姊夫去矣，二鬼被锁马鞅上，阿父当即无恙。姊夫言：归白大王，为父母乞百年寿也。”一家俱喜。至夜，病良已，数日寻瘥。</p>
<p>延师教儿读。儿甚惠，十八入邑庠，犹能言冥间事。见里中病者，辄指鬼祟所在，以火爇之，往往得瘳。后暴病，体肤青紫，自言鬼神责我绽露，由是不复言。</p>
<h2 id='chapter_2_018'>小官人</h2>
<p>太史某公，忘其姓氏。昼卧斋中，忽有小卤簿，出自堂陬。马大如蛙，人细于指。小仪仗以数十队，一官冠皂纱，着绣襆，乘肩舆，纷纷出门而去。公心异之，窃疑睡眼之讹。顿见一小人，返入舍，携一毡包，大如拳，竟造床下。白言：“家主人有不腆之仪，敬献太史。”言已，对立，即又不陈其物。少间，又自笑曰：“戋戋微物，想太史亦当无所用，不如即赐小人。”太史颔之，欣然携之而去。后不复见。惜太史中馁，不曾诘所自来。</p>
<h2 id='chapter_2_019'>胡四姐</h2>
<p> <u>尚生</u> ，<u>泰山</u> 人。独居清斋。会值秋夜，银河高耿，明月在天，徘徊花阴，颇存遐想。忽一女子逾垣来，笑曰：“秀才何思之深？”生就视，容华若仙，惊喜拥入，穷极狎昵。自言：“<u>胡</u> 氏，名<u>三姐</u> 。”问其居第，但笑不言。生亦不复置问，惟相期永好而已。自此，临无虚夕。</p>
<p>一夜，与生促膝灯幕，生爱之，瞩盼不转。女笑曰：“眈眈视妾何为？”曰：“我视卿如红药碧桃，即竟夜视，不为厌也。”<u>三姐</u> 曰：“妾陋质，遂蒙青盼如此。若见吾家四妹，不知如何颠倒。”生益倾动，恨不一见颜色，长跽哀请。逾夕，果偕<u>四姐</u> 来。年方及笄，荷粉露垂，杏花烟润，嫣然含笑，媚丽欲绝。生狂喜，引坐。<u>三姐</u> 与生同笑语，<u>四姐</u> 惟手引绣带，俛首而已。未几，<u>三姐</u> 起别，妹欲从行。生曳之不释，顾<u>三姐</u> 曰：“卿卿烦一致声！”<u>三姐</u> 乃笑曰：“狂郎情急矣！妹子一为少留。”<u>四姐</u> 无语，姊遂去。二人备尽欢好。既而引臂替枕，倾吐生平，无复隐讳。<u>四姐</u> 自言为狐，生依恋其美，亦不之怪。<u>四姐</u> 因言：“阿姊狠毒，业杀三人矣。惑之，罔不毙者。妾幸承溺爱，不忍见灭亡，当早绝之。”生惧，求所以处。<u>四姐</u> 曰：“妾虽狐，得仙人正法，当书一符粘寝门，可以却之。”遂书之。既晓，<u>三姐</u> 来，见符却退，曰：“婢子负心，倾意新郎，不忆引线人矣。汝两人合有夙分，余亦不相仇，但何必尔？”乃径去。</p>
<p>数日，<u>四姐</u> 他适，约以隔夜。是日，生偶出门眺望，山下故有槲林，苍莽中，出一少妇，亦颇风韵。近谓生曰：“秀才何必日沾沾恋<u>胡</u> 家姊妹？渠又不能以一钱相赠。”即以一贯授生，曰：“先持归，贳良酝，我即携小肴馔来，与君为欢。”生怀钱归，果如所教。少间，妇果至，置几上燔鸡、咸彘肩各一，即抽刀子缕切为脔，酾酒调谑，欢洽异常。继而灭烛登床，狎情荡甚。既曙始起，方坐床头，捉足易舄，忽闻人声，倾听，已入帏幕，则<u>胡</u> 姊妹也。妇乍睹，仓皇而遁，遗舄于床。二女逐叱曰：“骚狐！何敢与人同寝处！”追去，移时始返。<u>四姐</u> 怨生曰：“君不长进，与骚狐相匹偶，不可复近！”遂悻悻欲去。生惶恐自投，情词哀恳。<u>三姐</u> 从旁解免，<u>四姐</u> 怒稍释，由此相好如初。</p>
<p>一日，有<u>陕</u> 人骑驴造门曰：“吾寻妖物，匪伊朝夕，乃今始得之。”生父以其言异，讯所由来。曰：“小人日泛烟波，游四方，终岁十余月，常八九离桑梓，被妖物蛊杀吾弟。归甚悼恨，誓必寻而殄灭之。奔波数千里，殊无迹兆，今在君家。不翦，当有继吾弟亡者。”时生与女密迩，父母微察之，闻客言，大惧，延入，令作法。出二瓶，列地上，符咒良久，有黑雾四团，分投瓶中。客喜曰：“全家都到矣。”遂以猪脬裹瓶口，缄封甚固。生父亦喜，坚留客饭。生心恻然，近瓶窃视，闻<u>四姐</u> 在瓶中言曰：“坐视不救，君何负心？”生益感动，急启所封，而结不可解。<u>四姐</u> 又曰：“勿须尔，但放倒坛上旗，以针刺脬作空，予即出矣。”生如其请，果见白气一丝，自孔中出，凌霄而去。客出，见旗横地，大惊曰：“遁矣！此必公子所为。”摇瓶俯听，曰：“幸止亡其一。此物合不死，犹可赦。”乃携瓶别去。</p>
<p>后生在野，督佣刈麦，遥见<u>四姐</u> 坐树下。生近就之，执手慰问。且曰：“别后十易春秋，今大丹已成。但思君之念未忘，故复一拜问。”生欲与偕归，女曰：“妾今非昔比，不可以尘情染，后当复见耳。”言已，不知所在。又二十年余，生适独居，见<u>四姐</u> 自外至。生喜与语。女曰：“我今名列仙籍，本不应再履尘世。但感君情，敬报撤瑟之期。可早处分后事，亦勿悲忧，妾当度君为鬼仙，亦无苦也。”乃别而去。至日，生果卒。</p>
<p> <u>尚生</u> 乃友人<u>李文玉</u> 之戚好，尝亲见之。</p>
<h2 id='chapter_2_020'>祝翁</h2>
<p> <u>济阳</u> <u>祝村</u> 有<u>祝翁</u> 者，年五十余，病卒。家人入室理缞绖，忽闻翁呼甚急。群奔集灵寝，则见翁已复活。群喜慰问，翁但谓媪曰：“我适去，拚不复返。行数里，转思抛汝一副老皮骨在儿辈手，寒热仰人，亦无复生趣，不如从我去。故复归，欲偕尔同行也。”咸以其新苏妄语，殊未深信。翁又言之，媪云：“如此亦复佳。但方生，如何便得死？”翁挥之曰：“是不难。家中俗务，可速作料理。”媪笑不去，翁又促之。乃出户外，延数刻而入，绐之曰：“处置安妥矣。”翁命速妆。媪不去，翁催益急。媪不忍拂其意，遂裙妆以出。媳女皆匿笑。翁移首于枕，手拍令卧。媪曰：“子女皆在，双双挺卧，是何景象？”翁搥床曰：“并死有何可笑！”子女辈见翁躁急，共劝媪姑从其意。媪如言，并枕僵卧。家人又共笑之。俄视媪笑容忽敛，又渐而两眸俱合，久之无声，俨如睡去。众始近视，则肤已冰而鼻无息矣。试翁亦然，始共惊怛。<u>康熙</u> 二十一年，翁弟妇佣于<u>毕刺史</u> 之家，言之甚悉。</p>
<p> <u>异史氏</u> 曰：“翁其夙有畸行与？泉路茫茫，去来由尔，奇矣！且白头者欲其去则呼令去，抑何其暇也！人当属纩之时，所最不忍诀者，床头之昵人耳。苟广其术，则卖履分香，可以不事矣。”</p>
<h2 id='chapter_2_021'>猪婆龙</h2>
<p>猪婆龙产于<u>西江</u> ，形似龙而短，能横飞，常出沿<u>江</u> 岸扑食鹅鸭。或猎得之，则货其肉于<u>陈</u> 、<u>柯</u> 。此二姓皆<u>友谅</u> 之裔，世食猪婆龙肉，他族不敢食也。一客自<u>江右</u> 来，得一头，絷舟中。一日，泊舟<u>钱塘</u> ，缚稍懈，忽跃入<u>江</u> 。俄顷，波涛大作，估舟倾沉。</p>
<h2 id='chapter_2_022'>某公</h2>
<p> <u>陕</u> 右某公，辛丑进士。能记前身。尝言前生为士人，中年而死。死后见冥王判事，鼎铛油镬，一如世传。殿东隅，设数架，上搭猪羊犬马诸皮。簿吏呼名，或罚作马，或罚作猪，皆裸之，于架上取皮被之。俄至公，闻冥王曰：“是宜作羊。”鬼取一白羊皮来，捺覆公体。吏白：“是曾拯一人死。”王检籍覆视，示曰：“免之。恶虽多，此善可赎。”鬼又褫其毛革。革已粘体，不可复动。两鬼捉臂按胸，力脱之，痛苦不可名状。皮片断裂，不得尽脱，既脱，近肩处犹粘羊皮大如掌。公既生，背上有羊毛丛生，翦去复出。</p>
<h2 id='chapter_2_023'>快刀</h2>
<p> <u>明</u> 末，<u>济</u> 属多盗。邑各置兵，捕得辄杀之。<u>章丘</u> 盗尤多。有一兵佩刀甚利，杀辄导窾。一日，捕盗十余名，押赴市曹。内一盗识兵，逡巡告曰：“闻君刀最快，斩首无二割。求杀我！”兵曰：“诺。其谨依我，无离也。”盗从之刑处，出刀挥之，豁然头落。数步之外，犹圆转而大赞曰：“好快刀！”</p>
<h2 id='chapter_2_024'>侠女</h2>
<p> <u>顾生</u> ，<u>金陵</u> 人。博于材艺，而家綦贫。又以母老，不忍离膝下，惟日为人书画，受贽以自给。行年二十有五，伉俪犹虚。对户旧有空第，一老妪及少女，税居其中。以其家无男子，故未问其谁何。</p>
<p>一日，偶自外入，见女郎自母房中出，年约十八九，秀曼都雅，世罕其匹，见生不甚避，而意凛如也。生入问母，母曰：“是对户女郎，就吾乞刀尺。适言其家亦止一母。此女不似贫家产，问其何为不字，则以母老为辞。明日当往拜其母，便风以意，倘所望不奢，儿可代养其母。”明日造其室，其母一聋媪耳。视其室，并无隔宿粮。问所业，则仰女十指。徐以同食之谋试之，媪意似纳，而转商其女，女默然，意殊不乐。母乃归。详其状而疑之曰：“女子得非嫌吾贫乎？为人不言亦不笑，艳如桃李，而冷如霜雪，奇人也！”母子猜叹而罢。</p>
<p>一日，生坐斋头，有少年来求画，姿容甚美，意颇儇佻。诘所自，以“邻村”对。嗣后三两日辄一至。稍稍稔熟，渐以嘲谑，生狎抱之，亦不甚拒，遂私焉。由此往来昵甚。会女郎过，少年目送之，问为谁，对以“邻女”。少年曰：“艳丽如此，神情一何可畏！”少间，生入内，母曰：“适女子来乞米，云不举火者经日矣。此女至孝，贫极可悯，宜少周恤之。”生从母言，负斗米款门达母意。女受之，亦不申谢。日尝至生家，见母作衣履，便代缝纫，出入堂中，操作如妇。生益德之。每获馈饵，必分给其母，女亦略不置齿颊。</p>
<p>母适疽生隐处，宵旦号咷。女时就榻省视，为之洗创敷药，日三四作。母意甚不自安，而女不厌其秽。母曰：“唉！安得新妇如儿，而奉老身以死也！”言讫悲哽。女慰之曰：“郎子大孝，胜我寡母孤女什百矣。”母曰：“床头蹀躞之役，岂孝子所能为者？且身已向暮，旦夕犯雾露，深以祧续为忧耳。”言间，生入。母泣曰：“亏娘子良多！汝无忘报德。”生伏拜之。女曰：“君敬我母，我勿谢也，君何谢焉？”于是益敬爱之。然其举止生硬，毫不可干。</p>
<p>一日，女出门，生目注之，女忽回首，嫣然而笑。生喜出意外，趋而从诸其家，挑之，亦不拒，欣然交欢。已，戒生曰：“事可一而不可再！”生不应而归。明日，又约之，女厉色不顾而去。日频来，时相遇，并不假以词色。少游戏之，则冷语冰人。忽于空处问生：“日来少年谁也？”生告之。女曰：“彼举止态状，无礼于妾频矣。以君之狎昵，故置之。请更寄语：再复尔，是不欲生也已！”生至夕，以告少年，且曰：“子必慎之，是不可犯！”少年曰：“既不可犯，君何犯之？”生白其无。曰：“如其无，则猥亵之语，何以达君听哉？”生不能答。少年曰：“亦烦寄告：假惺惺勿作态，不然，我将遍播扬。”生甚怒之，情见于色，少年乃去。</p>
<p>一夕方独坐，女忽至，笑曰：“我与君情缘未断，宁非天数！”生狂喜而抱于怀。欻闻履声籍籍，两人惊起，则少年推扉入矣。生惊问：“子胡为者？”笑曰：“我来观贞洁人耳。”顾女曰：“今日不怪人耶？”女眉竖颊红，默不一语，急翻上衣，露一革囊，应手而出，则尺许晶莹匕首也。少年见之，骇而却走。追出户外，四顾渺然。女以匕首望空抛掷，戛然有声，灿若长虹，俄一物堕地作响。生急烛之，则一白狐，身首异处矣。大骇。女曰：“此君之娈童也。我固恕之，奈渠定不欲生何！”收刃入囊。生曳令入，曰：“适妖物败意，请来宵。”出门径去。</p>
<p>次夕，女果至，遂共绸缪。诘其术，女曰：“此非君所知。宜须慎秘，泄恐不为君福。”又订以嫁娶，曰：“枕席焉，提汲焉，非妇伊何也？业夫妇矣，何必复言嫁娶乎？”生曰：“将勿憎吾贫耶？”曰：“君固贫，妾富耶？今宵之聚，正以怜君贫耳。”临别嘱曰：“苟且之行，不可以屡。当来，我自来；不当来，相强无益。”后相值，每欲引与私语，女辄走避。然衣绽炊薪，悉为纪理，不啻妇也。</p>
<p>积数月，其母死，生竭力葬之。女由是独居。生意孤寝可乱，逾垣入，隔窗频呼，迄不应。视其门，则空室扃焉。窃疑女有他约。夜复往，亦如之，遂留佩玉于窗间而去之。越日，相遇于母所。既出，而女尾其后曰：“君疑妾耶？人各有心，不可以告人。今欲使君无疑，乌得可？然一事烦急为谋。”问之，曰：“妾体孕已八月矣，恐旦晚临盆。‘妾身未分明’，能为君生之，不能为君育之。可密告母，觅乳媪，伪为讨螟蛉者，勿言妾也。”生诺，以告母。母笑曰：“异哉此女！聘之不可，而顾私于我儿。”喜从其谋以待之。</p>
<p>又月余，女数日不至，母疑之，往探其门，萧萧闭寂。叩良久，女始蓬头垢面自内出，启而入之，则复阖之。入其室，则呱呱者在床上矣。母惊问：“诞几时矣？”答云：“三日。”捉绷席而视之，则男也，且丰颐而广额，喜曰：“儿已为老身育孙子，伶仃一身，将焉所托？”女曰：“区区隐衷，不敢掬示老母。俟夜无人，可即抱儿去。”母归与子言，窃共异之。夜往抱子归。</p>
<p>更数夕，夜将半，女忽款门入，手提革囊，笑曰：“我大事已了，请从此别。”急询其故，曰：“养母之德，刻刻不去诸怀。向云‘可一而不可再’者，以相报不在床笫也。为君贫不能婚，将为君延一线之续。本期一索而得，不意信水复来，遂至破戒而再。今君德既酬，妾志亦遂，无憾矣。”问：“囊中何物？”曰：“仇人头耳。”检而窥之，须发交而血模糊。骇绝，复致研诘。曰：“向不与君言者，以机事不密，惧有宣泄。今事已成，不妨相告：妾<u>浙</u> 人，父官司马，陷于仇，彼籍吾家。妾负老母出，隐姓名，埋头项，已三年矣。所以不即报者，徒以有母在，母去，又一块肉累腹中，因而迟之又久。曩夜出非他，道路门户未稔，恐有讹误耳。”言已，出门，又嘱曰：“所生儿，善视之。君福薄无寿，此儿可光门闾。夜深不得惊老母，我去矣！”方凄然欲询所之，女一闪如电，瞥尔间遂不复见。生叹惋木立，若丧魂魄。明以告母，相为叹异而已。</p>
<p>后三年，生果卒。子十八举进士，犹奉祖母以终老云。</p>
<p> <u>异史氏</u> 曰：“人必室有侠女，而后可以畜娈童也。不然，尔爱其艾豭，彼爱尔娄猪矣！”</p>
<h2 id='chapter_2_025'>酒友</h2>
<p> <u>车生</u> 者，家不中赀，而耽饮，夜非浮三白不能寝也，以故床头樽常不空。一夜睡醒，转侧间，似有人共卧者，意是覆裳堕耳。摸之，则茸茸有物，似猫而巨，烛之，狐也，酣醉而大卧。视其瓶，则空矣。因笑曰：“此我酒友也。”不忍惊，覆衣加臂，与之共寝，留烛以观其变。半夜，狐欠伸，生笑曰：“美哉睡乎！”启覆视之，儒冠之俊人也。起拜榻前，谢不杀之恩。生曰：“我癖于麹糵，而人以为痴。卿，我<u>鲍叔</u> 也，如不见疑，当为糟丘之良友。”曳登榻，复寝，且言：“卿可常临，无相猜。”狐诺之。生既醒，则狐已去。乃治旨酒一盛，耑伺狐。</p>
<p>抵夕，果至，促膝欢饮。狐量豪善谐，于是恨相得晚。狐曰：“屡叨良酝，何以报德？”生曰：“斗酒之欢，何置齿颊！”狐曰：“虽然，君贫士，杖头钱大不易。当为君少谋酒赀。”明夕来，告曰：“去此东南七里，道侧有遗金，可早取之。”诘旦而往，果得二金，乃市佳肴，以佐夜饮。狐又告曰：“院后有窖藏，宜发之。”如其言，果得钱百余千，喜曰：“囊中已自有，莫漫愁沽矣。”狐曰：“不然，辙中水胡可以久掬？合更谋之。”异日，谓生曰：“市上荍价廉，此奇货可居。”从之，收荍四十余石，人咸非笑之。未几，大旱，禾豆尽枯，惟荍可种，售种，息十倍。由此益富，治沃田二百亩。但问狐，多种麦则麦收，多种黍则黍收，一切种植之早晚，皆取决于狐。日稔密，呼生妻以嫂，视子犹子焉。后生卒，狐遂不复来。</p>
<h2 id='chapter_2_026'>莲香</h2>
<p> <u>桑</u> 生名<u>晓</u> ，字<u>子明</u> ，<u>沂州</u> 人。少孤，馆于<u>红花埠</u> 。<u>桑</u> 为人静穆自喜，日再出，就食东邻，余时坚坐而已。东邻生偶至，戏曰：“君独居不畏鬼狐耶？”笑答曰：“丈夫何畏鬼狐？雄来吾有利剑，雌者尚当开门纳之。”邻生归，与友谋，梯妓于垣而过之，弹指叩扉。生窥问其谁，妓自言为鬼，生大惧，齿震震有声。妓逡巡自去。邻生早至生斋，生述所见，且告将归。邻生鼓掌曰：“何不开门纳之？”生顿悟其假，遂安居如初。</p>
<p>积半年，一女子夜来叩斋。生意友人之复戏也，启门延入，则倾国之姝。惊问所来，曰：“妾<u>莲香</u> ，西家妓女。”埠上青楼故多，信之。息烛登床，绸缪甚至。自此三五宿辄一至。</p>
<p>一夕，独坐凝思，一女子翩然入。生意其<u>莲</u> ，承逆与语。觌面殊非，年仅十五六，袖垂髫，风流秀曼，行步之间，若还若往。大愕，疑为狐。女曰：“妾良家女，姓<u>李</u> 氏。慕君高雅，幸能垂盼。”生喜。握其手，冷如冰，问：“何凉也？”曰：“幼质单寒，夜蒙霜露，那得不尔！”既而罗襦衿解，俨然处子。女曰：“妾为情缘，葳蕤之质，一朝失守。不嫌鄙陋，愿常侍枕席。房中得无有人否？”生云：“无他，止一邻娼，顾不常至。”女曰：“当谨避之。妾不与院中人等，君秘勿泄。彼来我往，彼往我来可耳。”鸡鸣欲去，赠绣履一钩，曰：“此妾下体所着，弄之足寄思慕。然有人慎勿弄也！”受而视之，翘翘如解结锥，心甚爱悦。越夕无人，便出审玩。女飘然忽至，遂相款昵。自此每出履，则女必应念而至。异而诘之，笑曰：“适当其时耳。”</p>
<p>一夜，<u>莲</u> 来，惊曰：“郎何神气萧索？”生言：“不自觉。”<u>莲</u> 便告别，相约十日。去后，<u>李</u> 来恒无虚夕。问：“君情人何久不至？”因以相约告。<u>李</u> 笑曰：“君视妾何如<u>莲香</u> 美？”曰：“可称两绝。但<u>莲</u> 卿肌肤温和。”<u>李</u> 变色曰：“君谓双美，对妾云尔。渠必月殿仙人，妾定不及。”因而不欢。乃屈指计，十日之期已满，嘱勿漏，将窃窥之。次夜，<u>莲香</u> 果至，笑语甚洽。及寝，大骇曰：“殆矣！十日不见，何益惫损？保无他遇否？”生询其故，曰：“妾以神气验之，脉拆拆如乱丝，鬼症也。”次夜，<u>李</u> 来，生问：“窥<u>莲香</u> 何似？”曰：“美矣。妾固谓世间无此佳人，果狐也。去，吾尾之，南山而穴居。”生疑其妒，漫应之。</p>
<p>逾夕，戏<u>莲香</u> 曰：“余固不信，或谓卿狐者。”<u>莲</u> 亟问：“是谁所云？”笑曰：“我自戏卿。”<u>莲</u> 曰：“狐何异于人？”曰：“惑之者病，甚则死，是以可惧。”<u>莲香</u> 曰：“不然。如君之年，房后三日，精气可复，纵狐何害？设旦旦而伐之，人有甚于狐者矣。天下病尸瘵鬼，宁皆狐蛊死耶？虽然，必有议我者。”生力白其无，<u>莲</u> 诘益力，生不得已，泄之。<u>莲</u> 曰：“我固怪君惫也。然何遽至此？得勿非人乎？君勿言，明宵，当如渠之窥妾者。”是夜<u>李</u> 至，裁三数语，闻窗外嗽声，急亡去。<u>莲</u> 入曰：“君殆矣！是真鬼物！昵其美而不速绝，冥路近矣！”生意其妒，默不语。<u>莲</u> 曰：“固知君不忘情，然不忍视君死。明日，当携药饵，为君以除阴毒。幸病蒂犹浅，十日恙当已。请同榻以视痊可。”次夜，果出刀圭药啖生。顷刻，洞下三两行，觉脏腑清虚，精神顿爽。心虽德之，然终不信为鬼。</p>
<p> <u>莲香</u> 夜夜同衾偎生，生欲与合，辄止之。数日后，肤革充盈。欲别，殷殷嘱绝<u>李</u> ，生谬应之。及闭户挑灯，辄捉履倾想。<u>李</u> 忽至，数日隔绝，颇有怨色。生曰：“彼连宵为我作巫医，请勿为怼，情好在我。”<u>李</u> 稍怿。生枕上私语曰：“我爱卿甚，乃有谓卿鬼者。”<u>李</u> 结舌良久，骂曰：“必淫狐之惑君听也！若不绝之，妾不来矣！”遂呜呜饮泣。生百词慰解，乃罢。</p>
<p>隔宿，<u>莲香</u> 至，知<u>李</u> 复来，怒曰：“君必欲死耶！”生笑曰：“卿何相妒之深？”<u>莲</u> 益怒曰：“君种死根，妾为若除之，不妒者将复何如？”生托词以戏曰：“彼云前日之病，为狐祟耳。”<u>莲</u> 乃叹曰：“诚如君言，君迷不悟，万一不虞，妾百口何以自解？请从此辞，百日后当视君于卧榻中。”留之不可，怫然径去。</p>
<p>由是于<u>李</u> 夙夜必偕，约两月余，觉大困顿。初犹自宽解，日渐羸瘠，惟饮粥一瓯。欲归就奉养，尚恋恋不忍遽去。因循数日，沉绵不可复起。邻生见其病惫，日遣馆僮馈给食饮。生至是疑<u>李</u> ，因谓<u>李</u> 曰：“吾悔不听<u>莲香</u> 之言，一至于此！”言讫而瞑。移时复苏，张目四顾，则<u>李</u> 已去，自是遂绝。</p>
<p>生羸卧空斋，思<u>莲香</u> 如望岁。一日，方凝想间，忽有搴帘入者，则<u>莲香</u> 也。临榻哂曰：“田舍郎，我岂妄哉！”生哽咽良久，自言知罪，但求拯救。<u>莲</u> 曰：“病入膏肓，实无救法。姑来永诀，以明非妒。”生大悲曰：“枕底一物，烦代碎之。”<u>莲</u> 搜得履，持就灯前，反复展玩，<u>李</u> 女欻入，卒见<u>莲香</u> ，返身欲遁。<u>莲</u> 以身蔽门，<u>李</u> 窘急不知所出。生责数之，<u>李</u> 不能答。<u>莲</u> 笑曰：“妾今始得与阿姨面相质。昔谓郎君旧疾，未必非妾致，今竟何如？”<u>李</u> 俛首谢过。<u>莲</u> 曰：“佳丽如此，乃以爱结仇耶？”<u>李</u> 即投地陨泣，乞垂怜救。<u>莲</u> 遂扶起，细诘生平。曰：“妾，<u>李通判</u> 女，早夭，瘗于墙外。已死春蚕，遗丝未尽。与郎偕好，妾之愿也，致郎于死，良非素心。”<u>莲</u> 曰：“闻鬼物利人死，以死后可常聚，然否？”曰：“不然。两鬼相逢，并无乐处，如乐也，泉下少年郎岂少哉？”<u>莲</u> 曰：“痴哉！夜夜为之，人且不堪，而况于鬼？”<u>李</u> 问：“狐能死人，何术独否？”<u>莲</u> 曰：“是采补者流，妾非其类。故世有不害人之狐，断无不害人之鬼，以阴气盛也。”</p>
<p>生闻其语，始知狐鬼皆真，幸习常见惯，颇不为骇。但念残息如丝，不觉失声大痛。<u>莲</u> 顾问：“何以处郎君者？”<u>李</u> 赧然逊谢。<u>莲</u> 笑曰：“恐郎强健，醋娘子要食杨梅也。”<u>李</u> 敛袵曰：“如有医国手，使妾得无负郎君，便当埋首地下，敢复然于人世耶！”<u>莲</u> 解囊出药，曰：“妾早知有今，别后采药三山，凡三阅月，物料始备，瘵蛊至死，投之无不苏者。然症何由得，仍以何引，不得不转求效力。”问：“何需？”曰：“樱口中一点香唾耳。我一丸进，烦接口而唾之。”<u>李</u> 晕生颐颊，俯首转侧而视其履。<u>莲</u> 戏曰：“妹所得意惟履耳！”<u>李</u> 益惭，俯仰若无所容。<u>莲</u> 曰：“此平时熟技，今何吝焉？”遂以丸纳生吻，转促逼之，<u>李</u> 不得已，唾之。<u>莲</u> 曰：“再！”又唾之。凡三四唾，丸已下咽，少间，腹殷然如雷鸣。复纳一丸，自乃接唇而布以气。生觉丹田火热，精神焕发。<u>莲</u> 曰：“愈矣！”<u>李</u> 听鸡鸣，彷徨别去。<u>莲</u> 以新瘥，尚须调摄，就食非计，因将户外反关，伪示生归，以绝交往，日夜守护之。<u>李</u> 亦每夕必至，给奉殷勤，事<u>莲</u> 犹姊，<u>莲</u> 亦深怜爱之。</p>
<p>居三月，生健如初，<u>李</u> 遂数夕不至。偶至，一望即去，相对时，亦悒悒不乐。<u>莲</u> 常留与共寝，必不肯。生追出，提抱以归，身轻若刍灵。女不得遁，遂着衣偃卧，踡其体不盈二尺。<u>莲</u> 益怜之，阴使生狎抱之，而撼摇亦不得醒。生睡去，觉而索之，已杳。后十余日，更不复至。生怀思殊切，恒出履共弄。<u>莲</u> 曰：“窈娜如此，妾见犹怜，何况男子！”生曰：“昔日弄履则至，心固疑之，然终不料其鬼。今对履思容，实所怆恻。”因而泣下。</p>
<p>先是，富室<u>张</u> 姓有女字<u>燕儿</u> ，年十五，不汗而死。终夜复苏，起顾欲奔。<u>张</u> 扃户，不得出。女自言：“我通判女魂。感<u>桑郎</u> 眷注，遗舄犹存彼处。我真鬼耳，锢我何益？”以其言有因，诘其至此之由，女低徊反顾，茫不自解。或有言<u>桑生</u> 病归者，女执辨其诬，家人大疑。东邻生闻之，逾垣往窥，见生方与美人对语，掩入逼之，张皇间已失所在。邻生骇诘，生笑曰：“向固与君言，雌者则纳之耳。”邻生述<u>燕儿</u> 之言，生乃启关，将往侦探，苦无由。</p>
<p> <u>张母</u> 闻生果未归，益奇之，故使佣媪索履，生遂出以授。<u>燕儿</u> 得之喜，试着之，鞋小于足者盈寸，大骇。揽镜自照，忽恍然悟己之借躯以生也者，因陈所由，母始信之。女镜面大哭曰：“当日形貌，颇堪自信，每见<u>莲姊</u> ，犹增惭怍。今反若此，人也不如其鬼也！”把履号咷，劝之不解，蒙衾僵卧。食之，亦不食，体肤尽肿。凡七日不食，卒不死，而肿渐消，觉饥不可忍，乃复食。数日，遍体瘙痒，皮尽脱。晨起，睡舄遗堕，索着之，则硕大无朋矣。因试前履，肥瘦吻合，乃喜。复自镜，则眉目颐颊，宛肖生平，益喜。盥栉见母，见者尽眙。</p>
<p> <u>莲香</u> 闻其异，劝生媒通之，而以贫富悬邈，不敢遽进。会媪初度，因从其子婿行，往为寿。媪睹生名，故使<u>燕儿</u> 窥帘认客。生最后至，女骤出，捉袂，欲从与俱归，母诃谯之，始惭而入。生审视宛然，不觉零涕，因拜伏不起。媪扶之，不以为侮。生出，浼女舅执柯。媪议择吉赘生。</p>
<p>生归告<u>莲香</u> ，且商所处。<u>莲</u> 怅然良久，便欲别去，生大骇泣下。<u>莲</u> 曰：“君行花烛于人家，妾从而往，亦何形颜？”生谋先与旋里而后迎<u>燕</u> ，<u>莲</u> 乃从之。生以情白<u>张</u> ，<u>张</u> 闻其有室，怒加诮让。<u>燕儿</u> 力白之，乃如所请。至日，生往亲迎，家中备具，颇甚草草，及归，则自门达堂，悉以罽毯贴地，百千笼烛，灿列如锦。<u>莲香</u> 扶新妇入青庐，搭面既揭，欢若生平。<u>莲</u> 陪卺饮，因细诘还魂之异。<u>燕</u> 曰：“尔日抑郁无聊，徒以身为异物，自觉形秽。别后愤不归墓，随风漾泊，每见生人则羡之。昼凭草木，夜则信足浮沉。偶至<u>张</u> 家，见少女卧床上，近附之，未知遂能活也。”<u>莲</u> 闻之，默默若有所思。</p>
<p>逾两月，<u>莲</u> 举一子。产后暴病，日就沉绵，捉<u>燕</u> 臂曰：“敢以孽种相累，我儿即若儿。”<u>燕</u> 泣下，姑慰藉之。为召巫医，辄却之。沉痼弥留，气如悬丝，生及<u>燕儿</u> 皆哭。忽张目曰：“勿尔！子乐生，我乐死。如有缘，十年后可复得见。”言讫而卒。启衾将敛，尸化为狐。生不忍异视，厚葬之。子名<u>狐儿</u> ，<u>燕</u> 抚如己出。每清明，必抱儿哭诸其墓。</p>
<p>后生举于乡，家渐裕，而<u>燕</u> 苦不育。<u>狐儿</u> 颇慧，然单弱多疾。<u>燕</u> 每欲生置媵。一日，婢忽白：“门外一妪，携女求售。”<u>燕</u> 呼入，卒见，大惊曰：“<u>莲姊</u> 复出耶！”生视之，真似，亦骇，问：“年几何？”答云：“十四。”“聘金几何？”曰：“老身止此一块肉，但俾得所，妾亦得啖饭处，后日老骨不至委沟壑，足矣。”生优价而留之。<u>燕</u> 握女手，入密室，撮其颔而笑曰：“汝识我否？”答言：“不识。”诘其姓氏，曰：“妾<u>韦</u> 姓。父<u>徐城</u> 卖浆者，死三年矣。”<u>燕</u> 屈指停思，<u>莲</u> 死恰十有四载。又审视女，仪容态度，无一不神肖者，乃拍其顶而呼曰：“<u>莲姊</u> ，<u>莲姊</u> ！十年相见之约，当不欺吾。”女忽如梦醒，豁然曰：“咦！”熟视<u>燕儿</u> 。生笑曰：“此‘似曾相识燕归来’也。”女泫然曰：“是矣。闻母言，妾生时便能言，以为不祥，犬血饮之，遂昧宿因。今日始如梦寤。娘子其耻于为鬼之<u>李妹</u> 耶？”共话前生，悲喜交至。</p>
<p>一日，寒食，<u>燕</u> 曰：“此每岁妾与郎君哭姊日也。”遂与亲登其墓，荒草离离，木已拱矣。女亦太息。<u>燕</u> 谓生曰：“妾与<u>莲姊</u> 两世情好，不忍相离，宜令白骨同穴。”生从其言，启<u>李</u> 冢得骸，舁归而合葬之。亲朋闻其异，吉服临穴，不期而会者数百人。</p>
<p>余庚戌南游至<u>沂</u> ，阻雨，休于旅舍。有<u>刘</u> 生<u>子敬</u> ，其中表亲，出同社<u>王子章</u> 所撰<span class="kindle-cn-specialtext-double">桑生传</span> ，约万余言，得卒读。此其崖略耳。</p>
<p> <u>异史氏</u> 曰：“嗟乎！死者而求其生，生者又求其死，天下所难得者，非人身哉？奈何具此身者，往往而置之，遂至觍然而生不如狐，泯然而死不如鬼。”</p>
<h2 id='chapter_2_027'>阿宝</h2>
<p> <u>粤</u> 西<u>孙子楚</u> ，名士也。生有枝指。性迂讷，人诳之，辄信为真。或值座有歌妓，则必遥望却走。或知其然，诱之来，使妓狎逼之，则赪颜彻颈，汗珠珠下滴。因共为笑。遂貌其呆状，相邮传作丑语，而名之“孙痴”。</p>
<p>邑大贾某翁，与王侯埒富，姻戚皆贵胄。有女<u>阿宝</u> ，绝色也。日择良匹，大家儿争委禽妆，皆不当翁意。生时失俪，有戏之者，劝其通媒。生殊不自揣，果从其教。翁素耳其名，而贫之。媒媪将出，适遇<u>宝</u> ，问之，以告。女戏曰：“渠去其枝指，余当归之。”媪告生，生曰：“不难。”媒去，生以斧自断其指，大痛彻心，血益倾注，滨死。过数日，始能起，往见媒而示之。媪惊，奔告女，女亦奇之，戏请再去其痴。生闻而哗辨，自谓不痴，然无由见而自剖。转念<u>阿宝</u> 未必美如天人，何遂高自位置如此？由是曩念顿冷。</p>
<p>会值清明，俗于是日妇女出游，轻薄少年，亦结队随行，恣其月旦。有同社数人，强邀生去。或嘲之曰：“莫欲一观可人否？”生亦知其戏己，然以受女揶揄故，亦思一见其人，忻然随众物色之。遥见有女子憩树下，恶少年环如墙堵。众曰：“此必<u>阿宝</u> 也。”趋之，果<u>宝</u> 。审谛之，娟丽无双。少顷，人益稠，女起，遽去。众情颠倒，品头题足，纷纷若狂，生独默然。及众他适，回视，生犹痴立故所，呼之不应。群曳之曰：“魂随<u>阿宝</u> 去耶？”亦不答。众以其素讷，故不为怪，或推之，或挽之，以归。至家，直上床卧，终日不起，冥如醉，唤之不醒。家人疑其失魂，招于旷野，莫能效。强拍问之，则矇眬应云：“我在<u>阿宝</u> 家。”及细诘之，又默不语。家人惶惑莫解。</p>
<p>初，生见女去，意不忍舍，觉身已从之行，渐傍其衿带间，人无呵者。遂从女归，坐卧依之，夜辄与狎，甚相得。然觉腹中奇馁，思欲一返家门，而迷不知路。女每梦与人交，问其名，曰：“我<u>孙子楚</u> 也。”心异之，而不可以告人。生卧三日，气休休若将澌灭，家人大恐，托人婉告翁，欲一招魂其家。翁笑曰：“平昔不相往还，何由遗魂吾家？”家人固哀之，翁始允。巫执故服、草荐以往。女诘得其故，骇极，不听他往，直导入室，任招呼而去。巫归至门，生榻上已呻。既醒，女室之香奁什具，何色何名，历言不爽。女闻之，益骇，阴感其情之深。</p>
<p>生既离床寝，坐立凝思，忽忽若忘。每伺察<u>阿宝</u> ，希幸一再遘之。浴佛节，闻将降香<u>水月寺</u> ，遂早旦往候道左，目眩睛劳，日涉午，女始至。自车中窥见生，以掺手搴帘，凝睇不转。生益动，尾从之。女忽命青衣来诘姓字，生殷勤自展，魂益摇。车去，始归。归复病，冥然绝食，梦中辄呼<u>宝</u> 名。每自恨魂不复灵。家旧养一鹦鹉，忽毙，小儿持弄于床。生自念倘得身为鹦鹉，振翼可达女室，心方注想，身已翩然鹦鹉，遽飞而去，直达<u>宝</u> 所。女喜而扑之，锁其肘，饲以麻子。大呼曰：“姐姐勿锁！我<u>孙子楚</u> 也！”女大骇，解其缚，亦不去。女祝曰：“深情已篆中心。今已人禽异类，姻好何可复圆？”鸟云：“得近芳泽，于愿已足。”他人饲之不食，女自饲之则食，女坐则集其膝，卧则依其床，如是三日。女甚怜之，阴使人生，生则僵卧气绝，已三日，但心头未冰耳。女又祝曰：“君能复为人，当誓死相从。”鸟云：“诳我。”女乃自矢。鸟侧目若有所思。少间，女束双弯，解履床下，鹦鹉骤下，衔履飞去。女急呼之，飞已远矣。</p>
<p>女使妪往探，则生已寤。家人见鹦鹉衔绣履来，堕地死，方共异之。生既苏，即索履，众莫知故。适妪至，入视生，问履所在。生曰：“是<u>阿宝</u> 信誓物。借口相覆：小生不忘金诺也。”妪反命。女益奇之，故使婢泄其情于母。母审之确，乃曰：“此子才名亦不恶，但有<u>相如</u> 之贫。择数年得婿若此，恐将为显者笑。”女以履故，矢不他，翁媪从之。驰报生。生喜，疾顿瘳。翁议赘诸家，女曰：“婿不可久处岳家，况郎又贫，久益为人贱。儿既诺之，处蓬茆而甘，藜藿不怨也。”生乃亲迎成礼，相逢如隔世欢。</p>
<p>自是家得奁妆，小阜，颇增物产。而生痴于书，不知理家人生业；女善居积，亦不以他事累生。居三年，家益富。生忽病消渴，卒。女哭之痛，泪眼不晴，至绝眠食。劝之不纳，乘夜自经。婢觉之，急救而醒，终亦不食。三日，集亲党，将以殓生，闻棺中呻以息，启之，已复活。自言：“见冥王，以生平朴诚，命作部曹。忽有人白：‘<u>孙部曹</u> 之妻将至。’王稽鬼录，言：‘此未应便死。’又白：‘不食三日矣。’王顾谓：‘感汝妻节义，姑赐再生。’因使驭卒控马送余还。”由此体渐平。</p>
<p>值岁大比，入闱之前，诸少年玩弄之，共拟隐僻之题七，引生僻处与语，言：“此某家关节，敬秘相授。”生信之，昼夜揣摩，制成七艺。众隐笑之。时典试者虑熟题有蹈袭弊，力反常经，题纸下，七艺皆符。生以是抡魁。明年，举进士，授词林。上闻异，召问之，生具启奏，上大嘉悦。后召见<u>阿宝</u> ，赏赉有加焉。</p>
<p> <u>异史氏</u> 曰：“性痴则其志凝，故书痴者文必工，艺痴者技必良。世之落拓而无成者，皆自谓不痴者也。且如粉花荡产，卢雉倾家，顾痴人事哉！以是知慧黠而过，乃是真痴，彼<u>孙子</u> 何痴乎！”</p>
<h2 id='chapter_2_028'>九山王</h2>
<p> <u>曹州</u> <u>李</u> 姓者，邑诸生。家素饶，而居宅故不甚广，舍后有园数亩，荒置之。一日，有叟来税屋，出直百金。<u>李</u> 以无屋为辞，叟曰：“请受之，但无烦虑。”<u>李</u> 不喻其意，姑受之，以觇其异。</p>
<p>越日，村人见舆马眷口入<u>李</u> 家，纷纷甚夥，共疑<u>李</u> 第无安顿所，问之。<u>李</u> 殊不自知，归而察之，并无迹响。过数日，叟忽来谒，且云：“庇宇下已数晨夕，事事都草创，起炉作灶，未暇一修客子礼。今遣小女辈作黍，幸一垂顾。”<u>李</u> 从之，则入园中，欻见舍宇华好，崭然一新，入室，陈设芳丽。酒鼎沸于廊下，茶烟袅于厨中。俄而行酒荐馔，备极甘旨。时见庭下少年人往来甚众，又闻儿女喁喁，幕中作笑语声。家人婢仆，似有数十百口。<u>李</u> 心知其狐。席终而归，阴怀杀心。每入市，市硝硫，积数百斤，暗布园中殆满。骤火之，焰亘霄汉，如黑灵芝，燔臭灰瞇不可近，但闻鸣啼嗥动之声，嘈杂聒耳。既熄，入视，则死狐满地，焦头烂额者，不可胜计。方阅视间，叟自外来，颜色惨恸，责<u>李</u> 曰：“夙无嫌怨，荒园岁报百金，非少，何忍遂相族灭？此奇惨之仇，无不报者！”忿然而去。疑其掷砾为殃，而年余无少怪异。</p>
<p>时<u>顺治</u> 初年，山中群盗窃发，啸聚万余人，官莫能捕。生以家口多，日忧离乱。适村中来一星者，自号<u>南山翁</u> ，言人休咎，了若目睹，名大噪。<u>李</u> 召至家，求推甲子。翁愕然起敬，曰：“此真主也！”<u>李</u> 闻大骇，以为妄。翁正容固言之，<u>李</u> 疑信半焉，乃曰：“岂有白手受命而帝者乎？”翁谓：“不然。自古帝王，类多起于匹夫，谁是生而天子者？”生惑之，前席而请。翁毅然以“卧龙”自任，请先备甲胄数千具、弓弩数千事。<u>李</u> 虑人莫之归，翁曰：“臣请为大王连诸山，深相结。使哗言者谓大王真天子，山中士卒，宜必响应。”<u>李</u> 喜，遣翁行，发藏镪，造甲胄。</p>
<p>翁数日始还，曰：“借大王威福，加臣三寸舌，诸山莫不愿执鞭靮，从戏下。”浃旬之间，果归命者数千人。于是拜翁为军师，建大纛，设彩帜若林，据山立栅，声势震动。邑令率兵来讨，翁指挥群寇，大破之。令惧，告急于<u>兖</u> 。<u>兖</u> 兵远涉而至，翁又伏寇进击，兵大溃，将士杀伤者甚众。势益震，党以万计，因自立为<u>九山王</u> 。翁患马少，会<u>都中</u> 解马赴<u>江南</u> ，遣一旅要路篡取之。由是<u>九山王</u> 之名大噪。加翁为“护国大将军”，高卧山巢，公然自负，以为黄袍之加，指日可俟矣。东抚以夺马故，方将进剿，又得<u>兖</u> 报，乃发精兵数千，与六道合围而进，军旅旌旗，弥满山谷。<u>九山王</u> 大惧，召翁谋之，则不知所往。</p>
<p> <u>九山王</u> 窘极无术，登山而望曰：“今而知朝廷之势大矣！”山破，被擒，妻孥戮之。始悟翁即老狐，盖以族灭报<u>李</u> 也。</p>
<p> <u>异史氏</u> 曰：“夫人拥妻子，闭门科头，何处得杀？即杀，亦何由族哉？狐之谋亦巧矣。而壤无其种者，虽溉不生。彼其杀狐之残，方寸已有盗根，故狐得长其萌而施之报。今试执途人而告之曰：‘汝为天子！’未有不骇而走者。明明导以族灭之为，而犹乐听之，妻子为戮，又何足云？然人之听匪言也，始闻之而怒，继而疑，又继而信，迨至身名俱殒，而始知其误也，大率类此矣。”</p>
<h2 id='chapter_2_029'>遵化署狐</h2>
<p> <u>诸城</u> <u>丘公</u> 为<u>遵化</u> 道。署中故多狐，最后一楼，绥绥者族而居之，以为家。时出殃人，遣之益炽。官此者惟设牲祷之，无敢迕。<u>丘公</u> 莅任，闻而怒之。狐亦畏公刚烈，化一妪告家人曰：“幸白大人：勿相仇。容我三日，将携细小避去。”公闻，亦嘿不言。次日，阅兵已，戒勿散，使尽扛诸营巨炮骤入，环楼千座并发。数仞之楼，顷刻摧为平地，革肉毛血，自天雨而下。但见浓尘毒雾之中，有白气一缕，冒烟冲空而去。众望之曰：“逃一狐矣。”而署中自此平安。</p>
<p>后二年，公遣干仆赍银如干数赴都，将谋迁擢。事未就，姑窖藏于班役之家。忽有一叟诣阙声屈，言妻子横被杀戮，又讦公尅削军粮，夤缘当路，现顿某家，可以验证。奉旨押验，至班役家，冥搜不得。叟惟以一足点地，悟其意，发之，果得金，金上镌有“某郡解”字。已而觅叟，则失所在。执乡里姓名以求其人，竟亦无之。公由此罹难。乃知叟即逃狐也。</p>
<p> <u>异史氏</u> 曰：“狐之祟人，可诛甚矣。然服而舍之，亦以全吾仁。公可云疾之已甚者矣。抑使<u>关西</u> 为此，岂百狐所能仇哉！”</p>
<h2 id='chapter_2_030'>张诚</h2>
<p> <u>豫</u> 人<u>张</u> 氏者，其先<u>齐</u> 人。<u>明</u> 末<u>齐</u> 大乱，妻为北兵掠去，<u>张</u> 常客<u>豫</u> ，遂家焉。娶于<u>豫</u> ，生子<u>讷</u> 。无何，妻卒，又娶继室，生子<u>诚</u> 。继室<u>牛氏</u> 悍，每嫉<u>讷</u> ，奴畜之，啖以恶草具。使樵，日责柴一肩，无则挞楚诟诅，不可堪。隐畜甘脆饵<u>诚</u> ，使从塾师读。<u>诚</u> 渐长，性孝友，不忍兄劬，阴劝母。母弗听。</p>
<p>一日，<u>讷</u> 入山樵，未终，值大风雨，避身岩下。雨止而日已暮，腹中大馁，遂负薪归。母验之少，怒不与食。饥火烧心，入室僵卧。<u>诚</u> 自塾中来，见兄嗒然，问：“病乎？”曰：“饿耳。”问其故，以情告，<u>诚</u> 愀然便去。移时，怀饼来饵兄。兄问其所自来，曰：“余窃面倩邻妇为之，但食勿言也。”<u>讷</u> 食之，嘱弟曰：“后勿复然，事泄累弟。且日一啖，饥当不死。”<u>诚</u> 曰：“兄故弱，乌能多樵！”</p>
<p>次日，食后，窃赴山，至兄樵处。兄见之，惊问：“将何作？”答曰：“将助樵采。”问：“谁之遣？”曰：“我自来耳。”兄曰：“无论弟不能樵，纵或能之，且犹不可。”于是速之归。<u>诚</u> 不听，以手足断柴助兄，且云：“明日当以斧来。”兄近止之，见其指已破，履已穿，悲曰：“汝不速归，我即以斧自刭死！”<u>诚</u> 乃归。兄送之半途，方复回。樵既归，诣塾，嘱其师曰：“吾弟年幼，宜闭之。山中虎狼多。”师曰：“午前不知何往，业夏楚之。”归谓<u>诚</u> 曰：“不听吾言，遭笞责矣。”<u>诚</u> 笑曰：“无之。”明日，怀斧又去。兄骇曰：“我固谓子勿来，何复尔？”<u>诚</u> 不应，刈薪且急，汗交颐不少休，约足一束，不辞而返。师又责之，乃实告之，师叹其贤，遂不之禁。兄屡止之，终不听。</p>
<p>一日，与数人樵山中，欻有虎至，众惧而伏，虎竟衔<u>诚</u> 去。虎负人行缓，为<u>讷</u> 追及，<u>讷</u> 力斧之，中胯，虎痛狂奔，莫可寻逐。痛哭而返，众慰解之，哭益悲，曰：“吾弟，非犹夫人之弟，况为我死，我何生焉！”遂以斧自刎其项。众急救之，入肉者已寸许，血溢如涌，眩瞀殒绝。众骇，裂之衣而约之，群扶而归。母哭骂曰：“汝杀吾儿，欲劙颈以塞责耶！”<u>讷</u> 呻云：“母勿烦恼。弟死，我定不生！”置榻上，创痛不能眠，惟昼夜依壁坐哭。父恐其亦死，时就榻少哺之，<u>牛</u> 辄诟责。<u>讷</u> 遂不食，三日而毙。</p>
<p>村中有巫走无常者，<u>讷</u> 途遇之，缅诉曩苦，因询弟所。巫言不闻，遂反身导<u>讷</u> 去。至一都会，见一皂衫人，自城中出，巫要遮代问之。皂衫人于佩囊中检牒审顾，男妇百余，并无犯而<u>张</u> 者。巫疑在他牒，皂衫人曰：“此路属我，何得差逮。”<u>讷</u> 不信，强巫入内城。城中新鬼、故鬼，往来憧憧，亦有故识，就问，迄无知者。忽共哗言：“菩萨至！”仰见云中，有伟人，毫光彻上下，顿觉世界通明。巫贺曰：“大郎有福哉！菩萨几十年一入冥司，拔诸苦恼，今适值之。”便捽<u>讷</u> 跪。众鬼囚纷纷籍籍，合掌齐诵慈悲救苦之声，哄腾震地。菩萨以杨柳枝遍洒甘露，其细如尘。俄而雾收光敛，遂失所在。<u>讷</u> 觉颈上沾露，斧处不复作痛。巫仍导与俱归，望见里门，始别而去。<u>讷</u> 死二日，豁然竟苏，悉述所遇，谓<u>诚</u> 不死。母以为撰造之诬，反诟骂之。<u>讷</u> 负屈无以自伸，而摸创痕良瘥，自力起，拜父曰：“行将穿云入海往寻弟，如不可见，终此身勿望返也。愿父犹以儿为死。”翁引空处与泣，无敢留之。</p>
<p> <u>讷</u> 乃去，每于冲衢访弟耗，途中资斧断绝，丐而行。逾年，达<u>金陵</u> ，悬鹑百结，伛偻道上。偶见十余骑过，走避道侧。内一人如官长，年四十已来，健卒怒马，腾踔前后。一少年乘小驷，屡视<u>讷</u> ，<u>讷</u> 以其贵公子，未敢仰视。少年停鞭少驻，忽下马，呼曰：“非吾兄耶！”<u>讷</u> 举首审视，<u>诚</u> 也，握手大痛失声。<u>诚</u> 亦哭曰：“兄何漂落以至于此？”<u>讷</u> 言其情，<u>诚</u> 益悲。骑者并下问故，以白官长。官命脱骑载<u>讷</u> ，连辔归诸其家，始详诘之。</p>
<p>初，虎衔<u>诚</u> 去，不知何时置路侧，卧途中经宿。适<u>张别驾</u> 自都中来，过之，见其貌文，怜而抚之，渐苏。言其里居，则相去已远，因载与俱归。又药敷伤处，数日始痊。别驾无长君，子之。盖适从游瞩也。<u>诚</u> 具为兄告。</p>
<p>言次，别驾入，<u>讷</u> 拜谢不已。<u>诚</u> 入内，捧帛衣出，进兄，乃置酒燕叙。别驾问：“贵族在<u>豫</u> ，几何丁壮？”<u>讷</u> 曰：“无有。父少<u>齐</u> 人，流寓于<u>豫</u> 。”别驾曰：“仆亦<u>齐</u> 人。贵里何属？”答曰：“曾闻父言，属<u>东昌</u> 辖。”惊曰：“我同乡也！何故迁<u>豫</u> ？”讷曰：“<u>明</u> 季<u>清</u> 兵入境，掠前母去。父遭兵燹，荡无家室，先贾于西道，往来颇稔，故止焉。”又惊问：“君家尊何名？”<u>讷</u> 告之。别驾瞠而视，俛首若疑，疾趋入内。无何，太夫人出。共罗拜，已，问<u>讷</u> 曰：“汝是<u>张炳之</u> 之孙耶？”曰：“然。”太夫人大哭，谓别驾曰：“此汝弟也。”<u>讷</u> 兄弟莫能解。太夫人曰：“我适汝父三年，流离北去，身属<u>黑固山</u> 半年，生汝兄。又半年，<u>固山</u> 死，汝兄以补秩旗下迁此官。今解任矣。每刻刻念乡井，遂出籍，复故谱。屡遣人至<u>齐</u> ，殊无所觅耗，何知汝父西徙哉！”乃谓别驾曰：“汝以弟为子，折福死矣！”别驾曰：“曩问<u>诚</u> ，<u>诚</u> 未尝言<u>齐</u> 人，想幼稚不忆耳。”乃以齿序：别驾四十有一，为长；<u>诚</u> 十六，最少；<u>讷</u> 二十二，则伯而仲矣。</p>
<p>别驾得两弟，甚欢，与同卧处，尽悉离散端由，将作归计。太夫人恐不见容，别驾曰：“能容则共之，否则析之。天下岂有无父之国？”于是鬻宅办装，刻日西发。既抵里，<u>讷</u> 及<u>诚</u> 先驰报父。父自<u>讷</u> 去，妻亦寻卒，块然一老鳏，形影自吊。忽见<u>讷</u> 入，暴喜，怳怳以惊；又睹<u>诚</u> ，喜极，不复作言，潸潸以涕；又告以别驾母子至，翁辍泣愕然，不能喜，亦不能悲，蚩蚩以立。未几，别驾入，拜已，太夫人把翁相向哭。既见婢媪厮卒，内外盈塞，坐立不知所为。<u>诚</u> 不见母，问之，方知已死，号嘶气绝，食顷始苏。别驾出赀，建楼阁，延师教两弟。马腾于槽，人喧于室，居然大家矣。</p>
<p> <u>异史氏</u> 曰：“余听此事至终，涕凡数堕。十余岁童子，斧薪助兄，慨然曰：‘<u>王览</u> 固再见乎！’于是一堕。至虎衔<u>诚</u> 去，不禁狂呼曰：‘天道愦愦如此！’于是一堕。及兄弟猝遇，则喜而亦堕。转增一兄，又益一悲，则为别驾堕。一门团，惊出不意，喜出不意，无从之涕，则为翁堕也。不知后世亦有善涕如某者乎？”</p>
<h2 id='chapter_2_031'>汾州狐</h2>
<p> <u>汾州</u> 判<u>朱公</u> 者，居廨多狐。公夜坐，有女子往来灯下。初谓是家人妇，未遑顾瞻，及举目，竟不相识，而容光艳绝。心知其狐，而爱好之，遽呼之来。女停履笑曰：“厉声加人，谁是汝婢媪耶？”<u>朱</u> 笑而起，曳坐谢过，遂与款密，久如夫妻之好。忽谓曰：“君秩当迁，别有日矣。”问：“何时？”答曰：“目前。但贺者在门，吊者即在闾，不能官也。”</p>
<p>三日，迁报果至。次日即得太夫人讣音。公解任，欲与偕旋。狐不可，送之<u>河</u> 上。强之登舟，女曰：“君自不知，狐不能过<u>河</u> 也。”<u>朱</u> 不忍别，恋恋<u>河</u> 畔。女忽出，言将一谒故旧。移时归，即有客来答拜，女别室与语。客去乃来，曰：“请便登舟，妾送君渡。”<u>朱</u> 曰：“向言不能渡，今何以渡？”曰：“曩所谒非他，<u>河</u> 神也。妾以君故，特请之。彼限我十天往复，故可暂依耳。”遂同济。至十日，果别而去。</p>
<h2 id='chapter_2_032'>巧娘</h2>
<p> <u>广东</u> 有搢绅<u>傅</u> 氏，年六十余生一子，名<u>廉</u> ，甚慧，而天阉，十七岁，阴裁如蚕。遐迩闻知，无以女女者。自分宗绪已绝，昼夜忧怛，而无如何。</p>
<p> <u>廉</u> 从师读，师偶他出，适门外有猴戏者，<u>廉</u> 观之，废学焉。度师将至而惧，遂亡去。离家数里，见一白衣女郎，偕小婢出其前。女一回首，妖丽无比。莲步蹇缓，<u>廉</u> 趋过之。女回顾婢曰：“试问郎君，得毋欲如<u>琼</u> 乎？”婢果呼问。<u>廉</u> 诘其何为，女曰：“倘之<u>琼</u> 也，有尺一书，烦便道寄里门。老母在家，亦可为东道主。”<u>廉</u> 出本无定向，念浮海亦得，因诺之。女出书付婢，婢转付生。问其姓名居里，云：“<u>华</u> 姓，居<u>秦女村</u> ，去北郭三四里。”</p>
<p>生附舟便去，至<u>琼州</u> 北郭，日已曛暮。问<u>秦女村</u> ，迄无知者。望北行四五里，星月已灿，芳草迷目，旷无逆旅，窘甚。见道侧墓，思欲傍坟栖止，大惧虎狼，因攀树猱升，蹲踞其上。听松声谡谡，宵虫哀奏，中心忐忑，悔至如烧。忽闻人声在下，俯瞰之，庭院宛然，一丽人坐石上，双鬟挑画烛，分侍左右。丽人左顾曰：“今夜月白星疏，<u>华姑</u> 所赠团茶，可烹一盏，赏此良夜。”生意其鬼魅，毛发直竖，不敢少息。忽婢子仰视曰：“树上有人！”女惊起曰：“何处大胆儿，暗来窥人！”生大惧，无所逃隐，遂盘旋下，伏地乞宥。女近临一睇，反恚为喜，曳与并坐。睨之，年可十七八，姿态艳绝。听其言，亦土音。问：“郎何之？”答云：“为人作寄书邮。”女曰：“野多暴客，露宿可虞。不嫌蓬荜，愿就税驾。”邀生入。</p>
<p>室惟一榻，命婢展两被其上。生自惭形秽，愿在下床。女笑曰：“佳客相逢，女元龙何敢高卧？”生不得已，遂与共榻，而惶恐不敢自舒。未几，女暗中以纤手探入，轻捻胫股，生伪寐，若不觉知。又未几，启衾入，摇生，迄不动。女便下探隐处，乃停手怅然，悄悄出衾去，俄闻哭声。生惶愧无以自容，恨天公之缺陷而已。女呼婢篝灯，婢见啼痕，惊问所苦。女摇首曰：“我叹吾命耳。”婢立榻前，耽望颜色，女曰：“可唤郎醒，遣放去。”生闻之，倍益惭怍，且惧宵半，茫茫无所复之。</p>
<p>筹念间，一妇人排闼入。婢白：“<u>华姑</u> 来。”微窥之，年约五十余，犹风格。见女未睡，便致诘问，女未答。又视榻上有卧者，遂问：“共榻何人？”婢代答：“夜一少年郎，寄此宿。”妇笑曰：“不知<u>巧娘</u> 谐花烛。”见女啼泪未干，惊曰：“合卺之夕，悲啼不伦，将勿郎君粗暴也？”女不言，益悲。妇欲捋衣视生，一振衣，书落榻上。妇取视，骇曰：“我女笔意也！”拆读叹咤。女问之，妇云：“是<u>三姐</u> 家报，言<u>吴郎</u> 已死，茕无所依，且为奈何！”女曰：“彼固云为人寄书，幸未遣之去。”</p>
<p>妇呼生起，究询书所自来，生备述之。妇曰：“远烦寄书，当何以报？”又熟视生，笑问：“何迕<u>巧娘</u> ？”生言：“不自知罪。”又诘女，女叹曰：“自怜生适阉寺，殁奔椓人，是以悲耳。”妇顾生曰：“慧黠儿，固雄而雌者耶？是我之客，不可久溷他人。”遂导生入东厢，探手于袴而验之，笑曰：“无怪<u>巧娘</u> 零涕。然幸有根蒂，犹可为力。”挑灯遍翻箱簏，得黑丸，授生，令即吞下，秘嘱勿吪，乃出。生独卧筹思，不知药医何症。将比五更，初醒，觉脐下热气一缕，直冲隐处，蠕蠕然似有物垂股际，自探之，身已伟男。心惊喜，如乍膺九锡。</p>
<p>棂色才分，妇入，以炊饼纳生室，叮嘱耐坐，反关其户。出语<u>巧娘</u> 曰：“郎有寄书劳，将留招<u>三娘</u> 来，与订姊妹交。且复闭置，免人厌恼。”乃出门去。生回旋无聊，时近门隙，如鸟窥笼。望见<u>巧娘</u> ，辄欲招呼自呈，惭讷而止。延及夜分，妇始携女归，发扉曰：“闷煞郎君矣！<u>三娘</u> 可来拜谢。”途中人逡巡入，向生敛衽。妇命相呼以兄妹。<u>巧娘</u> 笑曰：“姊妹亦可。”并出堂中，团坐置饮。饮次，<u>巧娘</u> 戏问：“寺人亦动心佳丽否？”生曰：“跛者不忘履，盲者不忘视。”相与粲然。</p>
<p> <u>巧娘</u> 以<u>三娘</u> 劳顿，迫令安置。妇顾<u>三娘</u> ，俾与生俱，<u>三娘</u> 羞晕不行。妇曰：“此丈夫而巾帼者，何畏之？”敦促偕去。私嘱生曰：“阴为吾婿，阳为吾子，可也。”生喜，捉臂登床，发硎新试，其快可知。既于枕上问女：“<u>巧娘</u> 何人？”曰：“鬼也。才色无匹，而时命蹇落。适<u>毛</u> 家小郎子，病阉，十八岁而不能人，因邑邑不畅，赍恨如冥。”生惊，疑<u>三娘</u> 亦鬼。女曰：“实告君，妾非鬼，狐耳。<u>巧娘</u> 独居无耦，我母子无家，借庐栖止。”生大愕，女云：“无惧，虽故鬼狐，非相祸者。”由此日共谈宴。虽知<u>巧娘</u> 非人，而心爱其娟好，独恨自献无隙。生蕴藉，善谀噱，颇得<u>巧娘</u> 怜。</p>
<p>一日，<u>华</u> 氏母子将他往，复闭生室中。生闷气，绕屋隔扉呼<u>巧娘</u> 。<u>巧娘</u> 命婢，历试数钥，乃得启。生附耳请间，<u>巧娘</u> 遣婢去。生挽就寝榻，偎向之，女戏掬脐下，曰：“惜可儿此处阙然。”语未竟，触手盈握，惊曰：“何前之渺渺，而遽累然！”生笑曰：“前羞见客，故缩，今以诮谤难堪，聊作蛙怒耳。”遂相绸缪。已而恚曰：“今乃知闭户有因。昔母子流荡栖无所，假庐居之；<u>三娘</u> 从学刺绣，妾曾不少秘惜，乃妒忌如此！”生劝慰之，且以情告，<u>巧娘</u> 终衔之。生曰：“密之，<u>华姑</u> 嘱我严。”语未及已，<u>华姑</u> 掩入，二人皇遽方起。<u>华姑</u> 嗔目，问：“谁启扉？”<u>巧娘</u> 笑逆自承。<u>华姑</u> 益怒，聒絮不已。<u>巧娘</u> 故哂曰：“阿姥亦大笑人！是丈夫而巾帼者，何能为？”<u>三娘</u> 见母与<u>巧娘</u> 苦相抵，意不自安，以一身调停两间，始各拗怒为喜。<u>巧娘</u> 言虽愤烈，然自是屈意事<u>三娘</u> 。但<u>华姑</u> 昼夜闲防，两情不得自展，眉目含情而已。</p>
<p>一日，<u>华姑</u> 谓生曰：“吾儿姊妹皆已奉事君。念居此非计，君宜归告父母，早订永约。”即治装促生行。二女相向，容颜悲恻，而<u>巧娘</u> 尤不可堪，泪滚滚如断贯珠，殊无已时。<u>华姑</u> 排止之，便曳生出。至门外，则院宇无存，但见荒冢。<u>华姑</u> 送至舟上，曰：“君行后，老身携两女僦屋于贵邑。倘不忘夙好，<u>李</u> 氏废园中，可待亲迎。”生乃归。</p>
<p>时<u>傅父</u> 觅子不得，正切焦虑，见子归，喜出非望。生略述崖末，兼致<u>华氏</u> 之订。父曰：“妖言何足听信？汝尚能生还者，徒以阉废故，不然，死矣！”生曰：“彼虽异物，情亦犹人，况又慧丽，娶之亦不为戚党笑。”父不言，但嗤之。生乃退而技痒，不安其分，辄私婢，渐至白昼宣淫，意欲骇闻翁媪。一日，为小婢所窥，奔告母。母不信，薄观之，始骇。呼婢研究，尽得其状。喜极，逢人宣暴，以示子不阉，将论婚于世族。生私白母：“非<u>华氏</u> 不娶。”母曰：“世不乏美妇人，何必鬼物？”生曰：“儿非<u>华姑</u> ，无以知人道，背之不祥。”<u>傅父</u> 从之，遣一仆一妪往觇之。</p>
<p>出东郭四五里，寻<u>李</u> 氏园。见败垣竹树中，缕缕有炊烟。妪下乘，直造其闼，则母子拭几濯溉，似有所伺。妪拜致主命。见<u>三娘</u> ，惊曰：“此即吾家小主妇耶？我见犹怜，何怪公子魂思而梦绕之。”便问阿姊。<u>华姑</u> 叹曰：“是我假女。三日前，忽殂谢去。”因以酒食饷妪及仆。妪归，备道<u>三娘</u> 容止，父母皆喜。末陈<u>巧娘</u> 死耗，生恻恻欲涕。至亲迎之夜，见<u>华姑</u> 亲问之，答云：“已投生北地矣。”生欷歔久之。迎<u>三娘</u> 归，而终不能忘情<u>巧娘</u> ，凡有自<u>琼</u> 来者，必召见问之。</p>
<p>或言<u>秦</u> 女墓夜闻鬼哭。生诧其异，入告<u>三娘</u> ，<u>三娘</u> 沉吟良久，泣下曰：“妾负姊矣！”诘之，答云：“妾母子来时，实未使闻。兹之怨啼，将无是姊？向欲相告，恐彰母过。”生闻之，悲已而喜。即命舆，宵昼兼程，驰诣其墓，叩墓木而呼曰：“<u>巧娘</u> ，<u>巧娘</u> ！某在斯。”俄见女郎绷婴儿，自穴中出，举首酸嘶，怨望无已，生亦涕下。探怀问谁氏子，<u>巧娘</u> 曰：“是君之遗孽也，诞三月矣。”生叹曰：“误听<u>华姑</u> 言，使母子埋忧地下，罪将安辞！”乃与同舆，航海而归。抱子告母，母视之，体貌丰伟，不类鬼物，益喜。二女谐和，事姑孝。后<u>傅父</u> 病，延医来。<u>巧娘</u> 曰：“疾不可为，魂已离舍。”督治冥具，既竣而卒。儿长，绝肖父，尤慧，十四游泮。<u>高邮</u> 翁<u>紫霞</u> ，客于<u>广</u> 而闻之。地名遗脱，亦未知所终矣。</p>
<h2 id='chapter_2_033'>吴令</h2>
<p> <u>吴令</u> 某公，忘其姓字，刚介有声。<u>吴</u> 俗最重城隍之神，木肖之，被锦藏机如生。值神寿节，则居民敛赀为会，辇游通衢，建诸旗幢杂卤簿，森森部列，鼓吹行且作，阗阗咽咽然，一道相属也。习以为俗，岁无敢懈。公出，适相值，止而问之，居民以告。又诘知所费颇奢，公怒，指神而责之曰：“城隍实主一邑。如冥顽无灵，则淫昏之鬼，无足奉事；其有灵，则物力宜惜，何得以无益之费，耗民脂膏？”言已，曳神于地，笞之二十。从此习俗顿革。</p>
<p>公清正无私，惟少年好戏。居年余，偶于廨中梯檐探雀，失足而堕，折股，寻卒。人闻城隍祠中，公大声喧怒，似与神争，数日不止。<u>吴</u> 人不忘公德，群集祝而解之，别建一祠祠公，声乃息。祠亦以城隍名，春秋祀之，较故神尤著。<u>吴</u> 至今有二城隍云。</p>
<h2 id='chapter_2_034'>口技</h2>
<p>村中来一女子，年二十有四五，携一药囊，售其医。有问病者，女不能自为方，俟暮夜问诸神。晚洁斗室，闭置其中。</p>
<p>众绕门窗，倾耳寂听，但窃窃语，莫敢欬。内外动息俱冥。至夜许，忽闻帘声。女在内曰：“<u>九姑</u> 来耶？”一女子答云：“来矣。”又曰：“<u>腊梅</u> 从<u>九姑</u> 来耶？”似一婢答云：“来矣。”三人絮语间杂，刺刺不休。俄闻帘钩复动，女曰：“<u>六姑</u> 至矣。”乱言曰：“<u>春梅</u> 亦抱小郎子来耶？”一女曰：“拗哥子！呜呜不睡，定要从娘子来。身如百钧重，负累煞人！”旋闻女子殷勤声、<u>九姑</u> 问讯声、<u>六姑</u> 寒暄声、二婢慰劳声、小儿喜笑声，一齐嘈杂。即闻女子笑曰：“小郎君亦大好耍，远迢迢抱猫儿来。”既而声渐疏。帘又响，满室俱哗，曰：“<u>四姑</u> 来何迟也？”有一小女子细声答曰：“路有千里且溢，与阿姑走尔许时始至。阿姑行且缓。”遂各各道温凉声，并移坐声、唤添坐声，参差并作，喧繁满室，食顷始定。即闻女子问病，<u>九姑</u> 以为宜得参，<u>六姑</u> 以为宜得芪，<u>四姑</u> 以为宜得朮。参酌移时，即闻<u>九姑</u> 唤笔砚。无何，折纸戢戢然，拔笔掷帽丁丁然，磨墨隆隆然。既而投笔触几，震震作响，便闻撮药包裹苏苏然。顷之，女子推帘，呼病者授药并方。反身入室，即闻三姑作别，三婢作别，小儿哑哑，猫儿唔唔，又一时并起。<u>九姑</u> 之声清以越，<u>六姑</u> 之声缓以苍，<u>四姑</u> 之声娇以婉，以及三婢之声，各有态响，听之了了可辨。群讶以为真神，而试其方，亦不甚效。此即所谓口技，特借之以售其术耳。然亦奇矣！</p>
<p>昔<u>王心逸</u> 尝言：在都偶过市廛，闻弦歌声，观者如堵。近窥之，则见一少年曼声度曲。并无乐器，惟以一指捺颊际，且捺且讴，听之铿铿，与弦索无异。亦口技之苗裔也。</p>
<h2 id='chapter_2_035'>狐联</h2>
<p> <u>焦生</u> ，<u>章丘</u> <u>石虹</u> 先生之叔弟也。读书园中，宵分，有二美人来，颜色双绝，一可十七八，一约十四五，抚几展笑。<u>焦</u> 知其狐，正色拒之。长者曰：“君髯如戟，何无丈夫气？”<u>焦</u> 曰：“仆生平不敢二色。”女笑曰：“迂哉！子尚守腐局耶？下元鬼神，凡事皆以黑为白，况床笫间琐事乎？”<u>焦</u> 又咄之。女知不可动，乃云：“君名下士，妾有一联，请为属对，能对我自去：戊戌同体，腹中止欠一点。”<u>焦</u> 凝思不就。女笑曰：“名士固如此乎？我代对之可矣：己巳连踪，足下何不双挑。”一笑而去。<u>长山</u> <u>李司寇</u> 言之。</p>
<h2 id='chapter_2_036'>潍水狐</h2>
<p> <u>潍邑</u> <u>李</u> 氏有别第，忽一翁来税居，岁出直金五十，诺之。既去无耗，<u>李</u> 嘱家人别租。翌日，翁至，曰：“租宅已有关说，何欲更僦他人？”<u>李</u> 白所疑。翁曰：“我将久居是，所以迟迟者，以涓吉在十日之后耳。”因先纳一岁之直，曰：“终岁空之，勿问也。”<u>李</u> 送出，问期，翁告之。</p>
<p>过期数日，亦竟渺然。及往觇之，则双扉内闭，炊烟起而人声杂矣。讶之，投刺往谒。翁趋出，逆而入，笑语可亲。既归，遣人馈遗其家，翁犒赐丰隆。又数日，<u>李</u> 设筵邀翁，款洽甚欢。问其居里，以<u>秦</u> 中对。<u>李</u> 讶其远，翁曰：“贵乡福地也。<u>秦</u> 中不可居，大难将作。”时方承平，置未深问。越日，翁折柬报居停之礼，供帐饮食，备极侈丽。<u>李</u> 益惊，疑为贵官。翁以交好，因自言为狐。<u>李</u> 骇绝，逢人辄道。</p>
<p>邑搢绅闻其异，日结驷于门，愿纳交翁，翁无不伛偻接见。渐而郡官亦时还往。独邑令求通，辄辞以故。令又托主人先容，翁辞。<u>李</u> 诘其故，翁离席近客而私语曰：“君自不知，彼前身为驴，今虽俨然民上，乃饮而亦醉者也。仆固异类，羞与为伍。”<u>李</u> 乃托词告令，谓狐畏其神明，故不敢见。令信之而止。此<u>康熙</u> 十一年事。未几，<u>秦</u> 罹兵燹。狐能前知，信矣。</p>
<p> <u>异史氏</u> 曰：“驴之为物庞然也。一怒则踶趹嗥嘶，眼大于盎，气粗于牛，不惟声难闻，状亦难见。倘执束刍而诱之，则帖耳辑首，喜受羁勒矣。以此居民上，宜其饮而亦醉也。愿临民者，以驴为戒，而求齿于狐，则德日进矣。”</p>
<h2 id='chapter_2_037'>红玉</h2>
<p> <u>广平</u> <u>冯翁</u> 有一子，字<u>相如</u> ，父子俱诸生。翁年近六旬，性方鲠，而家屡空。数年间，媪与子妇又相继逝，井臼自操之。一夜，<u>相如</u> 坐月下，忽见东邻女自墙上来窥。视之，美。近之，微笑。招以手，不来亦不去。固请之，乃梯而过，遂共寝处。问其姓名，曰：“妾邻女<u>红玉</u> 也。”生大爱悦，与订永好，女诺之。夜夜往来，约半年许。</p>
<p>翁夜起，闻女子含笑语，窥之见女，怒，唤生出，骂曰：“畜产所为何事！如此落寞，尚不刻苦，乃学浮荡耶？人知之，丧汝德；人不知，促汝寿！”生跪自投，泣言知悔。翁叱女曰：“女子不守闺戒，既自玷，而又以玷人。倘事一发，当不仅贻寒舍羞！”骂已，愤然归寝。女流涕曰：“亲庭罪责，良足愧辱！我二人缘分尽矣。”生曰：“父在不得自专。卿如有情，尚当含垢为好。”女言辞决绝，生乃洒涕。女止之曰：“妾与君无媒妁之言，父母之命，逾墙钻隙，何能白首？此处有一佳耦，可聘也。”告以贫，女曰：“来宵相俟，妾为君谋之。”次夜，女果至，出白金四十两赠生。曰：“去此六十里，有<u>吴村</u> <u>卫</u> 氏，年十八矣，高其价，故未售也。君重啖之，必合谐允。”言已，别去。</p>
<p>生乘间语父，欲往相之，而隐馈金不敢告。翁自度无赀，以是故，止之。生又婉言：“试可乃已。”翁颔之。生遂假仆马，诣<u>卫</u> 氏。<u>卫</u> 故田舍翁，生呼出引与闲语。<u>卫</u> 知生望族，又见仪采轩豁，心许之，而虑其靳于赀。生听其词意吞吐，会其旨，倾囊陈几上。<u>卫</u> 乃喜，浼邻生居间，书红笺而盟焉。生入拜媪，居室偪侧，女依母自幛。微睨之，虽荆布之饰，而神情光艳，心窃喜。<u>卫</u> 借舍款婿，便言：“公子无须亲迎。待少作衣妆，即合舁送去。”生与期而归。诡告翁，言<u>卫</u> 爱清门，不责赀。翁亦喜。至日，<u>卫</u> 果送女至。女勤俭，有顺德，琴瑟甚笃。</p>
<p>逾二年，举一男，名<u>福儿</u> 。会清明抱子登墓，遇邑绅<u>宋</u> 氏。<u>宋</u> 官御史，坐行赇免，居林下，大煽威虐。是日亦上墓归，见女艳之。问村人，知为生配。料<u>冯</u> 贫士，诱以重赂，冀可摇，使家人风示之。生骤闻，怒形于色，既思势不敌，敛怒为笑，归告翁。大怒，奔出，对其家人，指天画地，诟骂万端。家人鼠窜而去。<u>宋</u> 氏亦怒，竟遣数人入生家，殴翁及子，汹若沸鼎。女闻之，弃儿于床，披发号救。群篡舁之，哄然便去。父子伤残，吟呻在地，儿呱呱啼室中。邻人共怜之，扶之榻上。经日，生杖而能起，翁忿不食，呕血寻毙。生大哭，抱子兴词，上至督抚，讼几遍，卒不得直。后闻妇不屈死，益悲。冤塞胸吭，无路可伸。每思要路刺杀<u>宋</u> ，而虑其扈从繁，儿又罔托。日夜哀思，双睫为不交。</p>
<p>忽一丈夫吊诸其室，虬髯阔颔，曾与无素。挽坐，欲问邦族。客遽曰：“君有杀父之仇，夺妻之恨，而忘报乎？”生疑为<u>宋</u> 人之侦，姑伪应之。客怒眦欲裂，遽出曰：“仆以君人也，今乃知不足齿之伧！”生察其异，跪而挽之，曰：“诚恐<u>宋</u> 人我。今实布腹心：仆之卧薪尝胆者，固有日矣，但怜此褓中物，恐坠宗祧。君义士，能为我杵臼否？”客曰：“此妇人女子之事，非所能。君所欲托诸人者，请自任之；所欲自任者，愿得而代庖焉。”生闻，崩角在地，客不顾而出。生追问姓字，曰：“不济，不任受怨；济，亦不任受德。”遂去。生惧祸及，抱子亡去。</p>
<p>至夜，<u>宋</u> 家一门俱寝，有人越重垣入，杀御史父子三人，及一媳一婢。<u>宋</u> 家具状告官，官大骇。<u>宋</u> 执谓<u>相如</u> ，于是遣役捕生，生遁不知所之，于是情益真。<u>宋</u> 仆同官役诸处冥搜，夜至南山，闻儿啼，迹得之，系缧而行。儿啼愈嗔，群夺儿抛弃之，生冤愤欲绝。见邑令，问：“何杀人？”生曰：“冤哉！某以夜死，我以昼出，且抱呱呱者，何能逾垣杀人？”令曰：“不杀人，何逃乎？”生词穷，不能置辨，乃收诸狱。生泣曰：“我死无足惜，孤儿何罪？”令曰：“汝杀人子多矣，杀汝子，何怨？”生既褫革，屡受梏惨，卒无词。令是夜方卧，闻有物击床，震震有声，大惧而号。举家惊起，集而烛之，一短刀，利如霜，剁床入木者寸余，牢不可拔。令睹之，魂魄丧失。荷戈遍索，竟无踪迹。心窃馁，又以<u>宋</u> 人死，无可畏惧，乃详诸宪，代生解免，竟释生。</p>
<p>生归，甕无升斗，孤影对四壁。幸邻人怜馈食饮，苟且自度。念大仇已报，则冁然喜；思惨酷之祸，几于灭门，则泪潸潸堕；及思半生贫彻骨，宗支不续，则于无人处，大哭失声，不复能自禁。如此半年，捕禁益懈。乃哀邑令，求判还<u>卫氏</u> 之骨。及葬而归，悲怛欲死，辗转空床，竟无生路。忽有款门者，凝神寂听，闻一人在门外，与小儿语。生急起窥觇，似一女子，扉初启，便问：“大冤昭雪，可幸无恙？”其声稔熟，而仓卒不能追忆。烛之，则<u>红玉</u> 也。挽一小儿，嬉笑跨下。生不暇问，抱女呜哭，女亦惨然。既而推儿曰：“汝忘尔父耶？”儿牵女衣，目灼灼视生，细审之，<u>福儿</u> 也。大惊，泣问：“儿那得来？”女曰：“实告君，昔言邻女者，妄也。妾实狐。适宵行，见儿啼谷口，抱养于<u>秦</u> 。闻大难既息，故携来与君团聚耳。”生挥涕拜谢。儿在女怀，如依其母，竟不复能识父矣。</p>
<p>天未明，女即遽起。问之，答曰：“奴欲去。”生裸跪床头，涕不能仰。女笑曰：“妾诳君耳。今家道新创，非夙兴夜寐不可。”乃翦莽拥篲，类男子操作。生忧贫乏，不自给。女曰：“但请下帷读，勿问盈歉，或当不殍饿死。”遂出金治织具，租田数十亩，雇佣耕作。荷镵诛茅，牵萝补屋，日以为常。里党闻妇贤，益乐赀助之。约半年，人烟腾茂，类素封家。生曰：“灰烬之余，卿白手再造矣。然一事未就安妥，如何？”诘之，答曰：“试期已迫，巾服尚未复也。”女笑曰：“妾前以四金寄<u>广文</u> ，已复名在案。若待君言，误之已久。”生益神之。是科遂领乡荐。时年三十六，腴田连阡，夏屋渠渠矣。女袅娜如随风欲飘去，而操作过农家妇，虽严冬自苦，而手腻如脂。自言三十八岁，人视之，常若二十许人。</p>
<p> <u>异史氏</u> 曰：“其子贤，其父德，故其报之也侠。非特人侠，狐亦侠也。遇亦奇矣！然官宰悠悠，竖人毛发，刀震震入木，何惜不略移床上半尺许哉？使<u>苏子美</u> 读之，必浮白曰：惜乎击之不中！”</p>
<h2 id='chapter_2_038'>龙</h2>
<p> <u>北直</u> 界有堕龙入村，其行重拙，入某绅家。其户仅可容躯，塞而入。家人尽奔，登楼哗噪，铳砲轰然，龙乃出。门外停贮潦水，浅不盈尺。龙入，转侧其中，身尽泥涂，极力腾跃，尸余辄堕。泥蟠三日，蝇集鳞甲。忽大雨，乃霹雳拿空而去。</p>
<p> <u>房生</u> 与友人登<u>牛山</u> ，入寺游瞩。忽椽间一黄砖堕，上盘一小蛇，细裁如蚓。忽旋一周，如指；又一周，已如带。共惊，知为龙，群趋而下。方至山半，闻寺中霹雳一声，天上黑云如盖，一巨龙夭矫其中，移时而没。</p>
<p> <u>章丘</u> <u>小相公庄</u> ，有民妇适野，值大风，尘沙扑面。觉一目眯，如含麦芒，揉之吹之，迄不愈。启睑而审视之，睛固无恙，但有赤线蜿蜒于肉分。或曰：“此蛰龙也。”妇忧惧待死。积三月余，天暴雨，忽巨霆一声，裂眦而去。妇无少损。</p>
<p> <u>袁宣四</u> 言：在<u>苏州</u> 值阴晦，霹雳大作。众见龙垂云际，鳞甲张动，爪中抟一人头，须眉毕见，移时，入云而没。亦未闻有失其头者。</p>
<h2 id='chapter_2_039'>林四娘</h2>
<p> <u>青州</u> 道<u>陈</u> 公<u>宝钥</u> ，<u>闽</u> 人。夜独坐，有女子搴帏入。视之，不识，而艳绝，长袖宫装，笑云：“清夜兀坐，得勿寂耶？”公惊问何人，曰：“妾家不远，近在西邻。”公意其鬼，而心好之，捉袂挽坐，谈词风雅，大悦。拥之，不甚抗拒，顾曰：“他无人耶？”公急阖户，曰：“无。”促其缓裳，意殊羞怯，公代为之殷勤。女曰：“妾年二十，犹处子也，狂将不堪。”狎亵既竟，流丹浃席。既而枕边私语，自言“<u>林四娘</u> ”。公详诘之，曰：“一世坚贞，业为君轻薄殆尽矣。有心爱妾，但图永好可耳，絮絮何为？”无何，鸡鸣，遂起而去。由此夜夜必至，每与阖户雅饮。谈及音律，辄能剖悉宫商，公遂意其工于度曲。曰：“儿时之所习也。”公请一领雅奏。女曰：“久矣不托于音，节奏强半遗忘，恐为知者笑耳。”再强之，乃俯首击节，唱伊凉之调，其声哀婉。歌已，泣下。公亦为酸恻，抱而慰之曰：“卿勿为亡国之音，使人悒悒。”女曰：“声以宣意，哀者不能使乐，亦犹乐者不能使哀。”两人燕昵，过于琴瑟。</p>
<p>既久，家人窃听之，闻其歌者，无不流涕。夫人窥见其容，疑人世无此妖丽，非鬼必狐，惧为厌蛊，劝公绝之。公不能听，但固诘之。女愀然曰：“妾<u>衡</u> 府宫人也。遭难而死，十七年矣。以君高义，托为燕婉，然实不敢祸君。倘见疑畏，即从此辞。”公曰：“我不为嫌，但燕好若此，不可不知其实耳。”乃问宫中事。女缅述，津津可听，谈及式微之际，则哽咽不能成语。女不甚睡，每夜辄起诵<span class="kindle-cn-specialtext-double">准提</span> 、<span class="kindle-cn-specialtext-double">金刚</span> 诸经咒。公问：“九原能自忏耶？”曰：“一也。妾思终身沦落，欲度来生耳。”又每与公评骘诗词，瑕辄疵之，至好句，则曼声娇吟。意绪风流，使人忘倦。</p>
<p>公问：“工诗乎？”曰：“生时亦偶为之。”公索其赠，笑曰：“儿女之语，乌足为高人道。”</p>
<p>居三年，一夕忽惨然告别。公惊问之，答云：“冥王以妾生前无罪，死犹不忘经咒，俾生<u>王</u> 家。别在今宵，永无见期。”言已怆然，公亦泪下。乃置酒相与痛饮。女慷慨而歌，为哀曼之音，一字百转，每至悲处，辄便哽咽。数停数起，而后终曲，饮不能畅。乃起，逡巡欲别。公固挽之，又坐少时。鸡声忽唱，乃曰：“必不可以久留矣。然君每怪妾不肯献丑，今将长别，当率成一章。”索笔构成，曰：“心悲意乱，不能推敲，乖音错节，慎勿出以示人。”掩袖而去。公送诸门外，湮然没。公怅悼良久。视其诗，字态端好，珍而藏之。诗曰：</p>
<p class="kindle-cn-poem-center">静锁深宫十七年，谁将故国问青天？</p>
<p class="kindle-cn-poem-center">闲看殿宇封乔木，泣望君王化杜鹃。</p>
<p class="kindle-cn-poem-center">海国波涛斜夕照，汉家箫鼓静烽烟。</p>
<p class="kindle-cn-poem-center">红颜力弱难为厉，惠质心悲只问禅。</p>
<p class="kindle-cn-poem-center">日诵菩提千百句，闲看贝叶两三篇。</p>
<p class="kindle-cn-poem-center">高唱梨园歌代哭，请君独听亦潸然。</p>
<p>诗中重复脱节，疑有错误。</p>

<h1 id='volume_3'>卷三</h1>
<h2 id='chapter_3_000'>江中</h2>
<p> <u>王圣俞</u> 南游，泊舟江心。既寝，视月明如练，未能寐，使童仆为之按摩。忽闻舟顶如小儿行，踏芦席作响，远自舟尾来，渐近舱户。虑为盗，急起问童，童亦闻之。问答间，见一人伏舟顶上，垂首窥舱内。大愕，按剑呼诸仆，一舟俱醒。告以所见，或疑错误。俄响声又作。群起四顾，渺然无人，惟疏星皎月，漫漫江波而已。众坐舟中，旋见青火如灯状，突出水面，随水浮游，渐近舡，则火顿灭。即有黑人骤起，屹立水上，以手攀舟而行。众噪曰：“必此物也！”欲射之。方开弓，则遽伏水中，不可见矣。问舟人，舟人曰：“此古战场，鬼时出没，其无足怪。”</p>
<h2 id='chapter_3_001'>鲁公女</h2>
<p> <u>招远</u> <u>张于旦</u> ，性疏狂不羁，读书<u>萧寺</u> 。时邑令<u>鲁公</u> ，<u>三韩</u> 人，有女好猎。生适遇诸野，见其风姿娟秀，着锦貂裘，跨小骊驹，翩然若画。归忆容华，极意钦想。后闻女暴卒，悼叹欲绝。<u>鲁</u> 以家远，寄灵寺中，即生读所。生敬礼如神明，朝必香，食必祭。每酹而祝曰：“睹卿半面，长系梦魂。不图玉人，奄然物化。今近在咫尺，而邈若河山，恨如何也！然生有拘束，死无禁忌，九泉有灵，当珊珊而来，慰我倾慕。”日夜祝之，几半月。</p>
<p>一夕，挑灯夜读，忽举首，则女子含笑立灯下。生惊起致问，女曰：“感君之情，不能自已，遂不避私奔之嫌。”生大喜，遂共欢好。自此无虚夜。谓生曰：“妾生好弓马，以射獐杀鹿为快，罪业深重，死无归所。如诚心爱妾，烦代诵<span class="kindle-cn-specialtext-double">金刚经</span> 一藏数，生生世世不忘也。”生敬受教，每夜起，即柩前捻珠讽诵。偶值节序，欲与偕归。女忧足弱，不能跋履，生请抱负以行，女笑从之，如抱婴儿，殊不重累。遂以为常，考试亦载与俱，然行必以夜。生将赴秋闱，女曰：“君福薄，徒劳驰驱。”遂听其言而止。</p>
<p>积四五年，<u>鲁</u> 罢官，贫不能舆其榇，将就窆之，苦无葬地。生乃自陈：“某有薄壤近寺，愿葬女公子。”<u>鲁</u> 公喜。生又力为营葬，<u>鲁</u> 德之，而莫解其故。<u>鲁</u> 去，二人绸缪如平日。</p>
<p>一夜，侧倚生怀，泪落如豆，曰：“五年之好，于今别矣！受君恩义，数世不足以酬！”生惊问之。曰：“蒙惠及泉下人，经咒藏满，今得生<u>河北</u> <u>卢户部</u> 家。如不忘今日，过此十五年，八月十六日，烦一往会。”生泣下曰：“生三十余年矣，又十五年，将就木焉，会将何为？”女亦泣曰：“愿为奴婢以报。”少间，曰：“君送妾六七里。此去多荆棘，妾衣长难度。”乃抱生项，生送至通衢。见路旁车马一簇，马上或一人，或二人，车上或三人、四人、十数人不等。独一钿车，绣缨朱幰，仅一老媪在焉。见女至，呼曰：“来乎？”女应曰：“来矣。”乃回顾生云：“尽此，且去，勿忘所言。”生诺。女子行近车，媪引手上之，展即发，车马阗咽而去。</p>
<p>生怅怅而归，志时日于壁。因思经咒之效，持诵益虔。梦神人告曰：“汝志良嘉。但须要到南海去。”问：“南海多远？”曰：“近在方寸地。”醒而会其旨，念切菩提，修行倍洁。三年后，次子<u>明</u> 、长子<u>政</u> ，相继擢高科。生虽暴贵，而善行不替。夜梦青衣人邀去，见宫殿中坐一人，如菩萨状，逆之曰：“子为善可喜。惜无修龄，幸得请于上帝矣。”生伏地稽首。唤起，赐坐，饮以茶，味芳如兰。又令童子引去，使浴于池。池水清洁，游鱼可数，入之而温，掬之有荷叶香。移时，渐入深处，失足而陷，过涉灭顶。惊寤，异之。由此身益健，目益明。自捋其须，白者尽簌簌落，又久之，黑者亦落，面纹亦渐舒。至数月后，颔秃面童，宛如十五六时，辄兼好游戏事，亦犹童。过饰边幅，二子辄匡救之。未几，夫人以老病卒。子欲为求继室于<u>朱</u> 门，生曰：“待吾至<u>河北</u> 来而后娶。”</p>
<p>屈指已及约期，遂命仆马至<u>河北</u> ，访之，果有<u>卢户部</u> 。先是，<u>卢公</u> 生一女，生而能言，长益慧美，父母最钟爱之。贵家委禽，女辄不欲。怪问之，具述生前约。共计其年，大笑曰：“痴婢！<u>张郎</u> 计今年已半百，人事变迁，其骨已朽，纵其尚在，发童而齿壑矣。”女不听。母见其志不摇，与<u>卢公</u> 谋，戒阍人勿通客，过期以绝其望。未几，生至，阍人拒之。退返旅舍，怅恨无所为计，闲游郊郭，因循而暗访之。</p>
<p>女谓生负约，涕不食。母言：“渠不来，必已殂谢，即不然，背盟之罪，亦不在汝。”女不语，但终日卧。<u>卢</u> 患之，亦思一见生之为人，乃托游遨，遇生于野。视之，少年也，讶之。班荆略谈，甚倜傥。公喜，邀至其家。方将探问，<u>卢</u> 即遽起，嘱客暂独坐，匆匆入内，告女。女喜，自力起，窥审其状不符，零涕而返，怨父欺罔。公力白其是，女无言，但泣不止。公出，意绪懊丧，对客殊不款曲。生问：“贵族有为户部者乎？”公漫应之，首他顾，似不属客。生觉其慢，辞出。女啼数日而卒。</p>
<p>生夜梦女来，曰：“下顾者果君耶？年貌舛异，觌面遂致违隔。妾已忧愤死，烦向土地祠速招我魂，可得活，迟则无及矣。”既醒，急探<u>卢</u> 氏之门，果有女亡二日矣。生大恸，进而吊诸其室，已而以梦告<u>卢</u> 。<u>卢</u> 从其言，招魂而归。启其衾，抚其尸，呼而祝之。俄闻喉中咯咯有声，忽见朱樱乍启，坠痰块如冰。扶移榻上，渐复吟呻。<u>卢公</u> 悦，肃客出，置酒宴会。细展官阀，知其巨家，益喜。择吉成礼。</p>
<p>居半月，携女而归。<u>卢</u> 送至家，半年乃去。夫妇居室，俨如小耦，不知者，多误以子妇为姑嫜焉。<u>卢公</u> 逾年卒，子最幼，为豪强所中伤，家产几尽。生迎养之，遂家焉。</p>
<h2 id='chapter_3_002'>道士</h2>
<p> <u>韩生</u> ，世家也，好客。同村<u>徐</u> 氏，常饮于其座。会宴集，有道士托钵门上。家人投钱及粟，皆不受，亦不去。家人怒，归不顾。<u>韩</u> 闻击剥之声甚久，询之家人，以情告。言未已，道士竟入。<u>韩</u> 招之坐，道士向主客皆一举手，即坐。略致研诘，始知其初居村东破庙中。韩曰：“何日栖<u>鹤东观</u> ，竟不闻知，殊缺地主之礼。”答曰：“野人新至，无交游。闻居士挥霍，深愿求饮焉。”<u>韩</u> 命举觞。道士能豪饮，徐见其衣服垢敝，颇偃蹇，不甚为礼，<u>韩</u> 亦海客遇之。道士倾饮二十余杯，乃辞而去。</p>
<p>自是每宴会，道士辄至，遇食则食，遇饮则饮，<u>韩</u> 亦稍厌其频。饮次，徐嘲之曰：“道长日为客，宁不一作主？”道士笑曰：“道人与居士等，惟双肩承一喙耳。”徐惭不能对。道士曰：“虽然，道人怀诚久矣，会当竭力作杯水之酬。”饮毕，嘱曰：“翌午幸赐光宠。”</p>
<p>次日，相邀同往，疑其不设。行去，道士已候于途，且语且步，已至寺门。入门，则院落一新，连阁云蔓。大奇之，曰：“久不至此，创建何时？”道士答：“竣工未久。”比入其室，陈设华丽，世家所无，二人肃然起敬。甫坐，行酒下食，皆二八狡童，锦衣朱履。酒馔芳美，备极丰渥。饭已，另有小进，珍果多不可名，贮以水晶玉石之器，光照几榻。酌以玻璃盏，围尺许。道士曰：“唤<u>石</u> 家姊妹来。”童去少时，二美人入，一细长，如弱柳，一身短，齿最稚，媚曼双绝。道士即使歌以侑酒。少者拍板而歌，长者和以洞箫，其声清细。既阕，道士悬爵促釂，又命遍酌。顾问：“美人久不舞，尚能之否？”遂有僮仆展氍毹于筵下，两女对舞，长衣乱拂，香尘四散。舞罢，斜倚画屏。二人心旷神飞，不觉醺醉。</p>
<p>道士亦不顾客，举杯饮尽，起谓客曰：“姑烦自酌，我稍憩，即复来。”即去。南屋壁下，设一螺钿之床，女子为施锦裀，扶道士卧。道士乃曳长者共寝，命少者立床下为之爬搔。二人睹此状，颇不平，<u>徐</u> 乃大呼：“道士不得无礼！”往将挠之，道士，急起而遁。见少女犹立床下，乘醉拉向北榻，公然拥卧。视床上美人，尚眠绣榻，顾<u>韩</u> 曰：“君何太迂？”<u>韩</u> 乃径登南榻，欲与狎亵，而美人睡去，拨之不转，因抱与俱寝。天明，酒梦俱醒，觉怀中冷物冰人，视之，则抱长石卧青阶下。急视<u>徐</u> ，<u>徐</u> 尚未醒，见其枕遗屙之石，酣寝败厕中。蹴起，互相骇异。四顾，则一庭荒草，两间破屋而已。</p>
<h2 id='chapter_3_003'>胡氏</h2>
<p> <u>直隶</u> 有巨家，欲延师。忽一秀才，踵门自荐。主人延入，词语开爽，遂相知悦。秀才自言<u>胡</u> 氏。遂纳贽馆之。<u>胡</u> 课业良勤，淹洽非下士等。然时出游，辄昏夜始归，扃闭俨然，不闻款叩而已在室中矣。遂相惊以狐。然察<u>胡</u> 意固不恶，优重之，不以怪异废礼。</p>
<p> <u>胡</u> 知主人有女，求为姻好，屡示意，主人伪不解。一日，<u>胡</u> 假而去。次日，有客来谒，絷黑卫于门。主人逆而入。年五十余，衣履鲜洁，意甚恬雅。既坐，自达，始知为<u>胡</u> 氏作冰。主人默然，良久曰：“仆与<u>胡先生</u> ，交已莫逆，何必婚姻？且息女已许字矣。烦代谢先生。”客曰：“确知令爱待聘，何拒之深？”再三言之，而主人不可。客有惭色，曰：“<u>胡</u> 亦世族，何遽不如先生？”主人直告曰：“实无他意，但恶非其类耳。”客闻之怒，主人亦怒，相侵益亟。客起抓主人，主人命家人杖逐之，客乃遁。遗其驴，视之，毛黑色，批耳修尾，大物也。牵之不动，驱之则随手而蹶，喓喓然草虫耳。</p>
<p>主人以其言忿，知必相仇，戒备之。次日，果有狐兵大至，或骑或步，或戈或弩，马嘶人沸，声势汹汹。主人不敢出。狐声言火屋，主人益惧。有健者，率家人噪出，飞石施箭，两相冲击，互有夷伤。狐渐靡，纷纷引去。遗刀地上，亮如霜雪，近拾之，则高粱叶也。众笑曰：“技止此耳。”然恐其复至，益备之。明日，众方聚语，忽一巨人，自天而降，高丈余，身横数尺，挥大刀如门，逐人而杀。群操矢石乱击之，颠踣而毙，则刍灵耳。众益易之。狐三日不复来，众亦少懈。主人适登厕，俄见狐兵，张弓挟矢而至，乱射之，集矢于臀。大惧，急喊众奔斗，狐方去。拔矢视之，皆蒿梗。如此月余，去来不常，虽不甚害，而日日戒严，主人患苦之。</p>
<p>一日，<u>胡生</u> 率众至。主人身出，<u>胡</u> 望见，避于众中。主人呼之，不得已，乃出。主人曰：“仆自谓无失礼于先生，何故兴戎？”群狐欲射，<u>胡</u> 止之。主人近握其手，邀入故斋，置酒相款。从容曰：“先生达人，当相见谅。以我情好，宁不乐附婚姻？但先生车马、宫室，多不与人同，弱女相从，即先生当知其不可。且谚云：‘瓜果之生摘者，不适于口。’先生何取焉？”<u>胡</u> 大惭。主人曰：“无伤，旧好故在。如不以尘浊见弃，在门墙之幼子，年十五矣，愿得坦腹床下。不知有相若者否？”<u>胡</u> 喜曰：“仆有弱妹，少公子一岁，颇不陋劣。以奉箕帚，如何？”主人起拜，<u>胡</u> 答拜。于是酬酢甚欢，前隙俱忘。命罗酒浆，遍犒从者，上下欢慰。乃详问里居，将以奠雁，<u>胡</u> 辞之。日暮继烛，醺醉乃去。由是遂安。</p>
<p>年余，<u>胡</u> 不至。或疑其约妄，而主人坚待之。又半年，<u>胡</u> 忽至。既道温凉已，乃曰：“妹子长成矣。请卜良辰，遣事翁姑。”主人喜，即同定期而去。至夜，果有舆马送新妇至，奁妆丰盛，设室中几满。新妇见姑嫜，温丽异常，主人大喜。<u>胡生</u> 与一弟来送女，谈吐俱风雅，又善饮。天明乃去。新妇且能预知年岁丰凶，故谋生之计，皆取则焉。<u>胡生</u> 兄弟，以及<u>胡媪</u> ，时来望女，人人皆见之。</p>
<h2 id='chapter_3_004'>戏术</h2>
<p>有桶戏者，桶可容升，无底，中空，亦如俗戏。戏人以二席置街上，持一升入桶中，旋出，即有白米满升。倾注席上，又取又倾，顷刻两席皆满。然后一一量入，毕而举之，犹空桶。奇在多也。</p>
<p> <u>利津</u> <u>李见田</u> ，在<u>颜镇</u> 闲游陶场，欲市巨瓮，与陶人争直，不成而去。至夜，窑中未出者六十余瓮，启视一空。陶人大惊，疑<u>李</u> ，踵门求之。<u>李</u> 谢不知。固哀之，乃曰：“我代汝出窑，一瓮不损，在<u>魁星楼</u> 下非与？”如言往视，果一一俱在。楼在镇之南山，去场三里余。佣工运之，三日乃尽。</p>
<h2 id='chapter_3_005'>丐僧</h2>
<p> <u>济南</u> 一僧，不知何许人，赤足衣百衲，日于<u>芙蓉</u> 、<u>明湖</u> 诸馆，诵经抄募。与以酒食、钱、粟，皆弗受，叩所需，又不答。终日未尝见其餐饭。或劝之曰：“师既不茹荤酒，当募山村僻巷中，何日日往来于羶闹之场？”僧合眸讽诵，睫毛长指许，若不闻。少选，又语之。僧遽张目厉声曰：“要如此化！”又诵不已。久之，自出而去。或从其后，固诘其必如此之故，走不应。叩之数四，又厉声曰：“非汝所知！老僧要如此化！”积数日，忽出南城，卧道侧，如僵，三日不动。居民恐其饿死，贻累近郭，因集劝他徙，欲饭饭之，欲钱钱之。僧瞑然不应。群摇而语之。僧怒，于衲中出短刀，自剖其腹，以手入内，理肠于道，而气随绝。众骇，告郡，藁葬之。异日为犬所穴，席见。踏之似空，发视之，席封如故，犹空茧然。</p>
<h2 id='chapter_3_006'>伏狐</h2>
<p>太史某，为狐所魅，病瘠。符禳既穷，乃乞假归，冀可逃避。太史行，而狐从之。大惧，无所为谋。一日，止于涿门外，有铃医，自言能伏狐，太史延之入。投以药，则房中术也。促令服讫，入与狐交，锐不可当。狐辟易，哀而求罢，不听，进益勇。狐展转营脱，苦不得去，移时无声，视之，现狐形而毙矣。</p>
<p>昔余乡某生者，素有<u>嫪毐</u> 之目，自言生平未得一快意。夜宿孤馆，四无邻。忽有奔女，扉未启而已入，心知其狐，亦欣然乐就狎之。衿襦甫解，贯革直入。狐惊痛，啼声吱然，如鹰脱鞲，穿窗而出。某犹望窗外作狎昵声，哀唤之，冀其复回，而已寂然矣。此真讨狐之猛将也！宜榜门驱狐，可以为业。</p>
<h2 id='chapter_3_007'>蛰龙</h2>
<p> <u>於陵</u> <u>曲银台</u> 公，读书楼上。值阴雨晦冥，见一小物，有光如萤，蠕蠕而行。过处，则黑如蚰迹。渐盘卷上，卷亦焦。意为龙，乃捧卷送之。至门外，持立良久，蠖曲不少动。公曰：“将无谓我不恭？”执卷返，仍置案上，冠带长揖送之。方至檐下，但见昂首乍伸，离卷横飞，其声嗤然，光一道如缕，数步外，回首向公，则头大于瓮，身数十围矣。又一折反，霹雳震惊，腾霄而去。回视所行处，盖曲曲自书笥中出焉。</p>
<h2 id='chapter_3_008'>苏仙</h2>
<p> <u>高</u> 公<u>明图</u> 知<u>郴州</u> 时，有民女<u>苏氏</u> ，浣衣于河。河中有巨石，女踞其上。有苔一缕，绿滑可爱，浮水漾动，绕石三匝，女视之心动。既归而娠，腹渐大。母私诘之，女以情告，母不能解。数月，竟举一子。欲寘隘巷，女不忍也，藏诸椟而养之。遂矢志不嫁，以明其不二也。然不夫而孕，终以为羞。儿至七岁，未尝出以见人。儿忽谓母曰：“儿渐长，幽禁何可长也？去之，不为母累。”问所之，曰：“我非人种，行将腾霄昂壑耳。”女泣询归期，答曰：“待母属纩，儿始来。去后，倘有所需，可启藏儿椟索之，必能如愿。”言已，拜母竟去。出而望之，已杳矣。女告母，母大奇之。</p>
<p>女坚守旧志，与母相依，而家益落。偶缺晨炊，仰屋无计。忽忆儿言，往启椟，果得米，赖以举火。由是有求辄应。逾三年，母病卒，一切葬具，皆取给于椟。既葬，女独居三十年，未尝窥户。一日，邻妇乞火者，见其兀坐空闺，语移时始去。居无何，忽见彩云绕女舍，亭亭如盖，中有一人盛服立，审视，则<u>苏</u> 女也。回翔久之，渐高不见。邻人共疑之。窥诸其室，见女靓妆凝坐，气则已绝。众以其无归，议为殡殓。忽一少年入，丰姿俊伟，向众申谢。邻人向亦窃知女有子，故不之疑。少年出金葬母，植二桃于墓，乃别而去。数步之外，足下生云，不可复见。后桃结实甘芳，居人谓之“苏仙桃树”，年年华茂，更不衰朽。官是地者，每携实以馈亲友。</p>
<h2 id='chapter_3_009'>李伯言</h2>
<p> <u>李</u> 生<u>伯言</u> ，<u>沂水</u> 人，抗直有肝胆。忽暴病，家人进药，却之曰：“吾病非药饵可疗，阴司阎罗缺，欲吾暂摄其篆耳。死勿埋我，宜待之。”是日果死。驺从导去，入一宫殿，进冕服，隶胥祗候甚肃。案上簿书丛沓。一宗，<u>江南</u> 某，稽生平所私良家女八十二人。鞫之，佐证不诬。按冥律，宜炮烙。堂下有铜柱，高八九尺，围可一抱，空其中而炽炭焉，表里通赤。群鬼以铁蒺藜挞驱使登，手移足盘而上。甫至顶，则烟气飞腾，崩然一响如爆竹，人乃堕。团伏移时，始复苏，又挞之，爆堕如前。三堕，则匝地如烟而散，不复能成形矣。又一起，为同邑<u>王某</u> ，被婢父讼盗占生女。<u>王</u> 即生姻家。先是，一人卖婢，<u>王</u> 知其所来非道，而利其直廉，遂购之。至是<u>王</u> 暴卒。越日，其友<u>周生</u> 遇于途，知为鬼，奔避斋中，<u>王</u> 亦从入。<u>周</u> 惧而祝，问所欲为。<u>王</u> 曰：“烦作见证于冥司耳。”惊问：“何事？”曰：“余婢实价购之，今被误控。此事君亲见之，惟借季路一言，无他说也。”<u>周</u> 固拒之。<u>王</u> 出曰：“恐不由君耳。”未几，<u>周</u> 果死，同赴阎罗质审。<u>李</u> 见<u>王</u> ，隐存左袒意。忽见殿上火生，焰烧梁栋。<u>李</u> 大骇，侧足立。吏急进曰：“阴曹不与人世等，一念之私不可容。急消他念，则火自熄。”<u>李</u> 敛神寂虑，火顿灭。已而鞫状，<u>王</u> 与婢父反复相苦。问<u>周</u> ，<u>周</u> 以实对。<u>王</u> 以故犯论笞。笞讫，遣人俱送回生。<u>周</u> 与<u>王</u> 皆三日而苏。</p>
<p> <u>李</u> 视事毕，舆马而返。中途见阙头断足者数百辈，伏地哀鸣。停车研诘，则异乡之鬼，思践故土，恐关隘阻隔，乞求路引。<u>李</u> 曰：“余摄任三日，已解任矣，何能为力？”众曰：“南村<u>胡生</u> ，将建道场，代嘱可致。”<u>李</u> 诺之。至家，驺从都去，<u>李</u> 乃苏。<u>胡</u> 生字<u>水心</u> ，与<u>李</u> 善，闻<u>李</u> 再生，便诣探省。<u>李</u> 遽问：“清醮何时？”<u>胡</u> 讶曰：“兵燹之后，妻孥瓦全，向与室人作此愿心，未向一人道也。何知之？”<u>李</u> 具以告。<u>胡</u> 叹曰：“闺房一语，遂播幽冥，可惧哉！”乃敬诺而去。次日，如<u>王</u> 所，<u>王</u> 犹惫卧。见<u>李</u> ，肃然起敬，申谢佑庇。<u>李</u> 曰：“法律不能宽假。今幸无恙乎？”<u>王</u> 云：“已无他症，但笞疮脓溃耳。”又二十余日始痊，臀肉腐落，瘢痕如杖者。</p>
<p> <u>异史氏</u> 曰：“阴司之刑，惨于阳世，责亦苛于阳世。然关说不行，则受残酷者不怨也。谁谓夜台无天日哉？第恨无火烧临民之堂廨耳！”</p>
<h2 id='chapter_3_010'>黄九郎</h2>
<p> <u>何师参</u> ，字<u>子萧</u> ，斋于<u>苕溪</u> 之东，门临旷野。薄暮偶出，见妇人跨驴来，少年从其后。妇约五十许，意致清越。转视少年，年可十五六，丰采过于姝丽。<u>何生</u> 素有断袖之癖，睹之，神出于舍，翘足目送，影灭方归。次日，早伺之。落日冥濛，少年始过。生曲意承迎，笑问所来，答以“外祖家”。生请过斋少憩，辞以不暇，固曳之，乃入。略坐兴辞，坚不可挽。生挽手送之，殷嘱便道相过，少年唯唯而去。生由是凝思如渴，往来眺注，足无停趾。</p>
<p>一日，日衔半规，少年欻至。大喜，要入，命馆童行酒。问其姓字，答曰：“<u>黄</u> 姓，第九。童子无字。”问：“过往何频？”曰：“家慈在外祖家，常多病，故数省之。”酒数行，欲辞去。生掉臂遮留，下管钥。<u>九郎</u> 无如何，赪颜复坐。挑灯共语，温若处子，而词涉游戏，便含羞，面向壁。未几，引与同衾，<u>九郎</u> 不许，坚以睡恶为辞。强之再三，乃解上下衣，着裤卧床上。生灭烛，少时，移与同枕，曲肘加髀而狎抱之，苦求私昵。<u>九郎</u> 怒曰：“以君风雅士，故与流连。乃此之为，是禽处而兽爱之也！”未几，晨星荧荧，<u>九郎</u> 径去。生恐其遂绝，复伺之，蹀躞凝盼，目穿北斗。</p>
<p>过数日，<u>九郎</u> 始至，喜逆谢过，强曳入斋，促坐笑语，窃幸其不念旧恶。无何，解屦登床，又抚哀之。<u>九郎</u> 曰：“缠绵之意，已镂肺膈，然亲爱何必在此？”生甘言纠缠，但求一亲玉肌，<u>九郎</u> 从之。生俟其睡寐，潜就轻薄。<u>九郎</u> 醒，揽衣遽起，乘夜遁去。生邑邑若有所失，忘啜废枕，日渐委悴。惟日使斋童逻侦焉。</p>
<p>一日，<u>九郎</u> 过门，即欲径去。童牵衣入之。见生清癯，大骇，慰问。生实告以情，泪涔涔随声零落。<u>九郎</u> 细语曰：“区区之意，实以相爱无益于弟，而有害于兄，故不为也。君既乐之，仆何惜焉？”生大悦。<u>九郎</u> 去后，病顿减，数日平复。<u>九郎</u> 果至，遂相缱绻。曰：“今勉承君意，幸勿以此为常。”既而曰：“欲有所求，肯为力乎？”问之，答曰：“母患心痛，惟太医<u>齐野王</u> 先天丹可疗。君与善，当能求之。”生诺之。临去又嘱。生入城求药，及暮付之。<u>九郎</u> 喜，上手称谢。又强与合，<u>九郎</u> 曰：“勿相纠缠，请为君图一佳人，胜弟万万矣。”生问谁何，<u>九郎</u> 曰：“有表妹，美无伦。倘能垂意，当执柯斧。”生微笑不答。<u>九郎</u> 怀药便去。三日乃来，复求药。生恨其迟，词多诮让。<u>九郎</u> 曰：“本不忍祸君，故疏之，既不蒙见谅，请勿悔焉。”由是燕会无虚夕。</p>
<p>凡三日必一乞药。<u>齐</u> 怪其频，曰：“此药未有过三服者，胡久不瘥？”因裹三剂并授之。又顾生曰：“君神色黯然，病乎？”曰：“无。”脉之，惊曰：“君有鬼脉，病在少阴，不自慎者殆矣！”归语<u>九郎</u> 。<u>九郎</u> 叹曰：“良医也！我实狐，久恐不为君福。”生疑其诳，藏其药，不以尽予，虑其弗至也。居无何，果病。延<u>齐</u> 诊视，曰：“曩不实言，今魂气已游墟莽，<u>秦缓</u> 何能为力？”<u>九郎</u> 日来省侍，曰：“不听吾言，果至于此！”生寻卒。<u>九郎</u> 痛哭而去。</p>
<p>先是，邑有某太史，少与生共笔砚，十七岁擢翰林。时<u>秦藩</u> 贪暴，而赂通朝士，无有言者。公抗疏劾其恶，以越俎免。<u>藩</u> 升是省中丞，日伺公隙。公少有英称，曾邀叛王青盼，因购得旧所往来札，胁公。公惧，自经，夫人亦投缳死。公越宿忽醒曰：“我<u>何子萧</u> 也。”诘之，所言皆<u>何</u> 家事，方悟其借躯返魂。留之不可，出奔旧舍。抚疑其诈，必欲排陷之，使人索千金于公。公伪诺而忧闷欲绝。</p>
<p>忽通<u>九郎</u> 至，喜共话言，悲欢交集。既欲复狎，<u>九郎</u> 曰：“君有三命耶？”公曰：“余悔生劳，不如死逸。”因诉冤苦。<u>九郎</u> 悠忧以思，少间，曰：“幸复生聚。君旷无偶，前言表妹，慧丽多谋，必能分忧。”公欲一见颜色。曰：“不难。明日将取伴老母，此道所经。君伪为弟也兄者，我假渴而求饮焉。君曰‘驴子亡’，则诺也。”计已而别。</p>
<p>明日亭午，<u>九郎</u> 果从女郎经门外过。公拱手絮絮与语。略睨女郎，娥眉秀曼，诚仙人也。<u>九郎</u> 索茶，公请入饮。<u>九郎</u> 曰：“三妹勿讶，此兄盟好，不妨少休止。”扶之而下，系驴于门而入。公自起瀹茗，因目<u>九郎</u> 曰：“君前言不足以尽。今得死所矣！”女似悟其言之为己者，离榻起立，嘤喔而言曰：“去休！”公外顾曰：“驴子其亡！”<u>九郎</u> 火急驰出。公拥女求合，女颜色紫变，窘若囚拘，大呼九兄，不应。曰：“君自有妇，何丧人廉恥也？”公自陈无室。女曰：“能矢山河，勿令秋扇见捐，则惟命是听。”公乃誓以皦日。女不复拒。事已，<u>九郎</u> 至。女色然怒让之，<u>九郎</u> 曰：“此<u>何子萧</u> ，昔之名士，今之太史。与兄最善，其人可依。即闻诸妗氏，当不相见罪。”日向晚，公邀遮不听去。女恐姑母骇怪，<u>九郎</u> 锐身自任，跨驴径去。居数日，有妇携婢过，年四十许，神情意致，雅似<u>三娘</u> 。公呼女出窥，果母也。瞥睹女，怪问：“何得在此？”女惭不能对。公邀入，拜而告之。母笑曰：“<u>九郎</u> 稚气，胡再不谋？”女自入厨下，设食供母，食已乃去。</p>
<p>公得丽偶，颇快心期，而恶绪萦怀，恒蹙蹙有忧色。女问之，公缅述颠末。女笑曰：“此九兄一人可得解，君何忧？”公诘其故。女曰：“闻抚公溺声歌而比顽童，此皆九兄所长也。投所好而献之，怨可消，仇亦可复。”公虑<u>九郎</u> 不肯，女曰：“但请哀之。”越日，公见<u>九郎</u> 来，肘行而逆之。<u>九郎</u> 惊曰：“两世之交，但可自效，顶踵所不敢惜。何忽作此态向人？”公具以谋告，<u>九郎</u> 有难色。女曰：“妾失身于郎，谁实为之？脱令中途雕丧，焉置妾也？”<u>九郎</u> 不得已，诺之。</p>
<p>公阴与谋，驰书与所善之<u>王太史</u> ，而致<u>九郎</u> 焉。<u>王</u> 会其意，大设，招抚公饮。命<u>九郎</u> 饰女郎，作天魔舞，宛然美女。抚惑之，亟请于<u>王</u> ，欲以重金购<u>九郎</u> ，惟恐不得当。<u>王</u> 故沉思以难之。迟之又久，始将公命以进。抚喜，前隙顿释。自得<u>九郎</u> ，动息不相离，侍妾十余，视同尘土。<u>九郎</u> 饮食供具如<u>王</u> 者，赐金万计。半年，抚公病。<u>九郎</u> 知其去冥路近也，遂辇金帛，假归公家。既而抚公薨。</p>
<p> <u>九郎</u> 出资，起屋置器，畜婢仆，母子及妗并家焉。<u>九郎</u> 出，舆马甚都，人不知其狐也。</p>
<p>余有<span class="kindle-cn-specialtext-double">笑判</span> ，并志之：</p>
<p class="kindle-cn-para-2em-indent kindle-cn-kai">男女居室，为夫妇之大伦；燥湿互通，乃阴阳之正窍。迎风待月，尚有荡检之讥；断袖分桃，难免掩鼻之丑。人必力士，鸟道乃敢生开；洞非桃源，渔篙宁许误入？今某从下流而忘返，舍正路而不由。云雨未兴，辄尔上下其手；阴阳反背，居然表里为奸。华池置无用之乡，谬说老僧入定；蛮洞乃不毛之地，遂使眇帅称戈。系赤兔于辕门，如将射戟；探大弓于国库，直欲斩关。或是监内黄鳣，访知交于昨夜；分明<u>王</u> 家<u>朱</u> <u>李</u> ，索钻报于来生。彼<u>黑松林</u> 戎马顿来，固相安矣；设<u>黄龙府</u> 潮水忽至，何以御之？宜断其钻刺之根，兼塞其送迎之路。</p>
<h2 id='chapter_3_011'>金陵女子</h2>
<p> <u>沂水</u> 居民<u>赵某</u> ，以故自城中归，见女子白衣哭路侧，甚哀。睨之，美，悦之，凝注不去。女垂涕曰：“夫夫也，路不行而顾我！”<u>赵</u> 曰：“我以旷野无人，而子哭之恸，实怆于心。”女曰：“夫死无路，是以哀耳。”<u>赵</u> 劝其复择良匹，曰：“渺此一身，其何能择？如得所托，媵之可也。”<u>赵</u> 忻然自荐，女从之。<u>赵</u> 以去家远，将觅代步。女曰：“无庸。”乃先行，飘若仙奔。至家，操井臼甚勤。积二年余，谓<u>赵</u> 曰：“感君恋恋，猥相从，忽已三年。今宜且去。”<u>赵</u> 曰：“曩言无家，今焉往？”曰：“彼时漫为是言耳，何得无家？身父货药<u>金陵</u> 。倘欲再晤，可载药往，可助资斧。”<u>赵</u> 经营，为贳舆马。女辞之，出门径去，追之不及，瞬息遂杳。</p>
<p>居久之，颇涉怀想，因市药诣<u>金陵</u> 。寄货旅邸，访诸衢市。忽药肆一翁望见，曰：“婿至矣。”延之入。女方浣裳庭中，见之不言亦不笑，浣不辍。<u>赵</u> 衔恨遽出，翁又曳之返，女不顾如初。翁命治具作饭，谋厚赠之。女止之曰：“渠福薄，多将不任。宜少慰其苦辛，再检十数医方与之，便吃著不尽矣。”翁问所载药，女云：“已售之矣，直在此。”翁乃出方付金，送<u>赵</u> 归。试其方，有奇验。<u>沂水</u> 尚有能知其方者。以蒜臼接茅檐雨水，洗瘊赘，其方之一也，良效。</p>
<h2 id='chapter_3_012'>汤公</h2>
<p> <u>汤</u> 公名<u>聘</u> ，辛丑进士。抱病弥留，忽觉下部热气，渐升而上。至股则足死，至腹则股又死。至心，心之死最难。凡自童稚以及琐屑久忘之事，都随心血来，一一潮过。如一善，则心中清净宁帖；一恶，则懊烦燥，似油沸鼎中，其难堪之状，口不能肖似之。犹忆七八岁时，曾探雀雏而毙之，只此一事，心头热血潮涌，食顷方过。直待平生所为，一一潮尽，乃觉热气缕缕然，穿喉入脑，自顶颠出，腾上如炊，逾数十刻期，魂乃离窍，忘躯壳矣。</p>
<p>而渺渺无归，漂泊郊路间。一巨人来，高几盈寻，掇拾之，纳诸袖中。入袖，则叠肩压股，其人甚夥，薅恼闷气，殆不可过。公顿思惟佛能解厄，因宣佛号，才三四声，飘堕袖外。巨人复纳之，三纳三堕，巨人乃去之。公独立徬徨，未知何往之善。忆佛在西土，乃遂西。无何，见路侧一僧趺坐，趋拜问途。僧曰：“凡士子<span class="kindle-cn-specialtext-double">生死录</span> ，<u>文昌</u> 及<u>孔圣</u> 司之，必两处销名，乃可他适。”公问其居，僧示以途，奔赴。</p>
<p>无几，至<u>圣庙</u> ，见<u>宣圣</u> 南面坐，拜祷如前。<u>宣圣</u> 言：“名籍之落，仍得帝君。”因指以路。公又趋之，见一殿阁，如王者居。俯身入，果有神人，如世所传帝君像，伏祝之。帝君检名曰：“汝心诚正，宜复有生理。但皮囊腐矣，非菩萨莫能为力。”因指示令急往，公从其教。俄见茂林修竹，殿宇华好。入，见螺髻庄严，金容满月，瓶浸杨柳，翠碧垂烟。公肃然稽首，拜述帝君言，菩萨难之。公哀祷不已。傍有尊者白言：“菩萨施大法力，撮土可以为肉，折柳可以为骨。”菩萨即如所请，手断柳枝，倾瓶中水，合净土为泥，拍附公体。使童子携送灵所，推而合之。棺中呻动，家人骇集。扶而出之，霍然病已。计气绝已断七矣。</p>
<h2 id='chapter_3_013'>阎罗</h2>
<p> <u>莱芜</u> 秀才<u>李中之</u> ，性直谅不阿。每数日，辄死去，僵然如尸，三四日始醒。或问所见，则隐秘不泄。时邑有<u>张生</u> 者，亦数日一死，语人曰：“<u>李中之</u> ，阎罗也。余至阴司，亦其属曹。”其门殿对联，俱能述之。或问：“<u>李</u> 昨赴阴司何事？”<u>张</u> 曰：“不能具述。惟提勘<u>曹操</u> ，笞二十。”</p>
<p> <u>异史氏</u> 曰：“<u>阿瞒</u> 一案，想更数十阎罗矣。畜道、剑山，种种具在，宜得何罪，不劳挹取，乃数千年不决，何也？岂以临刑之囚，快于速割，故使之求死不得也？异已！”</p>
<h2 id='chapter_3_014'>连琐</h2>
<p> <u>杨于畏</u> ，移居<u>泗水</u> 之滨。斋临旷野，墙外多古墓，夜闻白<u>杨</u> 萧萧，声如涛涌。夜阑秉烛，方复悽断。忽墙外有人吟曰：“玄夜凄风却倒吹，流萤惹草复沾帏。”反复吟诵，其声哀楚，听之，细婉似女子，疑之。明日，视墙外，并无人迹。惟有紫带一条，遗荆棘中，拾归置诸窗上。向夜二更许，又吟如昨。<u>杨</u> 移杌登望，吟顿辍。悟其为鬼，然心向慕之。</p>
<p>次夜，伏伺墙头。一更向尽，有女子珊珊自草中出，手扶小树，低首哀吟。<u>杨</u> 微嗽，女忽入荒草而没。<u>杨</u> 由是伺诸墙下，听其吟毕，乃隔壁而续之曰：“幽情苦绪何人见？翠袖单寒月上时。”久之，寂然，<u>杨</u> 乃入室。方坐，忽见丽者自外来，敛袵曰：“君子固风雅士，妾乃多所畏避。”<u>杨</u> 喜，拉坐。瘦怯凝寒，若不胜衣。问：“何居里，久寄此间？”答曰：“妾<u>陇西</u> 人，随父流寓。十七暴疾殂谢，今二十余年矣。九泉荒野，孤寂如鹜。所吟，乃妾自作，以寄幽恨者。思久不属，蒙君代续，欢生泉壤。”<u>杨</u> 欲与欢，蹙然曰：“夜台朽骨，不比生人，如有幽欢，促人寿数。妾不忍祸君子也。”<u>杨</u> 乃止。戏以手探胸，则鸡头之肉，依然处子。又欲视其裙下双钩，女俯首笑曰：“狂生太啰唣矣！”<u>杨</u> 把玩之，则见月色锦袜，约彩线一缕。更视其一，则紫带系之。问：“何不俱带？”曰：“昨宵畏君而避，不知遗落何所。”<u>杨</u> 曰：“为卿易之。”遂即窗上取以授女。女惊问何来，因以实告。乃去线束带。既翻案上书，忽见<span class="kindle-cn-specialtext-double">连昌宫词</span> ，慨然曰：“妾生时最爱读此。今视之，殆如梦寐！”与谈诗文，慧黠可爱。翦烛西窗，如得良友。</p>
<p>自此每夜但闻微吟，少顷即至。辄嘱曰：“君秘勿宣。妾少胆怯，恐有恶客见侵。”<u>杨</u> 诺之。两人欢同鱼水，虽不至乱，而闺阁之中，诚有甚于画眉者。女每于灯下为<u>杨</u> 写书，字态端媚。又自选宫词百首，录诵之。使<u>杨</u> 治棋枰，购琵琶，每夜教<u>杨</u> 手谈。不则挑弄弦索，作<span class="kindle-cn-specialtext-double">蕉窗零雨</span> 之曲，酸人胸臆；<u>杨</u> 不忍卒听，则为<span class="kindle-cn-specialtext-double">晓苑莺声</span> 之调，顿觉心怀畅适。挑灯作剧，乐辄忘晓。视窗上有曙色，则张皇遁去。</p>
<p>一日，<u>薛生</u> 造访，值<u>杨</u> 昼寝。视其室，琵琶、棋局具在，知非所善。又翻书得宫词，见字迹端好，益疑之。<u>杨</u> 醒，<u>薛</u> 问：“戏具何来？”答：“欲学之。”又问诗卷，托以假诸友人。<u>薛</u> 反覆检玩，见最后一叶细字一行云：“某月日<u>连琐</u> 书。”笑曰：“此是女郎小字。何相欺之甚？”<u>杨</u> 大窘，不能置词。<u>薛</u> 诘之益苦，<u>杨</u> 不以告。<u>薛</u> 卷挟，<u>杨</u> 益窘，遂告之。<u>薛</u> 求一见，<u>杨</u> 因述所嘱。<u>薛</u> 仰慕殷切，<u>杨</u> 不得已，诺之。夜分，女至，为致意焉。女怒曰：“所言伊何？乃已喋喋向人！”<u>杨</u> 以实情自白。女曰：“与君缘尽矣！”<u>杨</u> 百词慰解，终不欢，起而别去，曰：“妾暂避之。”明日，<u>薛</u> 来，<u>杨</u> 代致其不可。<u>薛</u> 疑支托，暮与窗友二人来，淹留不去，故挠之，恒终夜哗，大为<u>杨生</u> 白眼，而无如何。众见数夜杳然，浸有去志，喧嚣渐息。忽闻吟声，共听之，悽婉欲绝。<u>薛</u> 方倾耳神注，内一武生<u>王某</u> ，掇巨石投之，大呼曰：“作态不见客，甚得好句，呜呜恻恻，使人闷损！”吟顿止。众甚怨之，<u>杨</u> 恚愤见于词色。次日，始共引去。</p>
<p> <u>杨</u> 独宿空斋，冀女复来，而殊无影迹。逾二日，女忽至，泣曰：“君致恶宾，几吓煞妾！”<u>杨</u> 谢过不遑。女遽出曰：“妾固谓缘分尽也，从此别矣。”挽之已渺。由是月余，更不复至。<u>杨</u> 思之，形销骨立，莫可追挽。</p>
<p>一夕，方独酌，忽女子搴帏入。<u>杨</u> 喜极曰：“卿见宥耶？”女涕垂膺，默不一言。亟问之，欲言复忍，曰：“负气去，又急而求人，难免愧恧。”<u>杨</u> 再三研诘，乃曰：“不知何处来一龌龊隶，逼充媵妾。顾念清白裔，岂屈身舆台之鬼？然一线弱质，乌能抗拒？君如齿妾在琴瑟之数，必不听自为生活。”<u>杨</u> 大怒，愤将致死，但虑人鬼殊途，不能为力。女曰：“来夜早眠，妾邀君梦中耳。”于是复共倾谈，坐以达曙。女临去，嘱勿昼眠，留待夜约。<u>杨</u> 诺之。</p>
<p>因于午后薄饮，乘醺登榻，蒙衣偃卧。忽见女来，授以佩刀，引手去。至一院宇，方阖门语，闻有人掿石挝门。女惊曰：“仇人至矣！”<u>杨</u> 启户骤出，见一人赤帽青衣，蝟毛绕喙。怒咄之。隶横目相仇，言词凶谩。<u>杨</u> 大怒，奔之。隶捉石以投，骤如急雨，中<u>杨</u> 腕，不能握刃。方危急所，遥见一人，腰矢野射，审视之，<u>王生</u> 也。大号乞救。<u>王生</u> 张弓急至，射之中股，再射之，殪。<u>杨</u> 喜感谢。<u>王</u> 问故，具告之。<u>王</u> 自喜前罪可赎，遂与共入女室。女战惕羞缩，遥立不作一语。案上有小刀，长仅尺余，而装以金玉，出诸匣，光芒鉴影。<u>王</u> 叹赞不释手。与<u>杨</u> 略话，见女惭惧可怜，乃出，分手去。<u>杨</u> 亦自归，越墙而仆，于是惊寤，听村鸡已乱鸣矣。觉腕中痛甚，晓而视之，则皮肉赤肿。亭午，<u>王生</u> 来，便言夜梦之奇。<u>杨</u> 曰：“未梦射否？”<u>王</u> 怪其先知，<u>杨</u> 出手示之，且告以故。<u>王</u> 忆梦中颜色，恨不真见，自幸有功于女，复请先容。夜间，女来称谢。<u>杨</u> 归功<u>王生</u> ，遂达诚恳。女曰：“将伯之助，义不敢忘。然彼赳赳，妾实畏之。”既而曰：“彼爱妾佩刀。刀实妾父出使<u>粤</u> 中，百金购之，妾爱而有之，缠以金丝，瓣以明珠。大人怜妾夭亡，用以殉葬。今愿割爱相赠，见刀如见妾也。”次日，<u>杨</u> 致此意，<u>王</u> 大悦。至夜，女果携刀来，曰：“嘱伊珍重，此非中华物也。”由是往来如初。</p>
<p>积数月，忽于灯下，笑而向<u>杨</u> ，似有所语，面红而止者三。生抱问之，答曰：“久蒙眷爱，妾受生人气，日食烟火，白骨顿有生意。但须生人精血，可以复活。”<u>杨</u> 笑曰：“卿自不肯，岂我故惜之？”女云：“交接后，君必有念余日大病，然药之可愈。”遂与为欢。既而着衣起，又曰：“尚须生血一点，能拼痛以相爱乎？”<u>杨</u> 取利刃刺臂出血，女卧榻上，便滴脐中。乃起曰：“妾不来矣。君记取百日之期，视妾坟前，有青鸟鸣于树头，即速发冢。”<u>杨</u> 谨受教。出门又嘱曰：“慎记勿忘，迟速皆不可！”乃去。</p>
<p>越十余日，<u>杨</u> 果病，腹胀欲死。医师投药，下恶物如泥，浃辰而愈。计至百日，使家人荷锸以待。日既夕，果见青鸟双鸣。<u>杨</u> 喜曰：“可矣。”乃斩荆发圹。见棺木已朽，而女貌如生，摩之微温。蒙衣舁归，置暖处，气咻咻然，细于属丝。渐进汤，半夜而苏。每谓<u>杨</u> 曰：“二十余年如一梦耳。”</p>
<h2 id='chapter_3_015'>单道士</h2>
<p> <u>韩公子</u> ，邑世家。有<u>单道士</u> ，工作剧。公子爱其术，以为座上客。<u>单</u> 与人行坐，辄忽不见。公子欲传其法，<u>单</u> 不肯。公子固恳之，<u>单</u> 曰：“我非吝吾术，恐坏吾道也。所传而君子则可，不然，有借此以行窃者矣。公子固无虑此，然或出见美丽而悦，隐身入人闺闼，是济恶而宣淫也。不敢从命。”公子不能强，而心怒之，阴与仆辈谋挞辱之。恐其遁匿，因以细灰布麦场上，思左道能隐形，而履处必有印迹，可随印处急击之。于是诱<u>单</u> 往，使人执牛鞭立挞之。<u>单</u> 忽不见，灰上果有履迹，左右乱击，顷刻已迷。</p>
<p>公子归，<u>单</u> 亦至，谓诸仆曰：“吾不可复居矣！向劳服役，今且别，当有以报。”袖中出旨酒一盛，又探得肴一簋，并陈几上。陈已复探，凡十余探，案上已满。遂邀众饮，俱醉。一一仍内袖中。<u>韩</u> 闻其异，使复作剧。<u>单</u> 于壁上画一城，以手推挝，城门顿辟。因将囊衣箧物，悉掷门内，乃拱别曰：“我去矣。”跃身入城，城门遂合，道士顿杳。</p>
<p>后闻在<u>青州</u> 市上，教儿童画墨圈于掌，逢人戏抛之，随所抛处，或面或衣，圈辄脱去，落印其上。又闻其善房中术，能令下部吸烧酒，尽一器。公子尝面试之。</p>
<h2 id='chapter_3_016'>白于玉</h2>
<p> <u>吴青庵</u> ，<u>筠</u> ，少知名。<u>葛太史</u> 见其文，每嘉叹之。托相善者邀至其家，领其言论风采。曰：“焉有才如<u>吴生</u> ，而长贫贱者乎？”因俾邻好致之曰：“使<u>青庵</u> 奋志云霄，当以息女奉巾栉。”时太史有女绝美。生闻大喜，确自信。既而秋闱被黜，使人谓太史：“富贵所固有，不可知者迟早耳。请待我三年不成而后嫁。”于是刻志益苦。</p>
<p>一夜，月明之下，有秀才造谒，白皙短须，细腰长爪。诘所来，自言：“<u>白</u> 氏，字<u>于玉</u> 。”略与倾谈，豁人心胸。悦之，留同止宿。迟明欲去，生嘱便道频过。<u>白</u> 感其情殷，愿即假馆，约期而别。至日，先一苍头送炊具来，少间，<u>白</u> 至，乘骏马如龙。生另舍舍之，<u>白</u> 命奴牵马去。遂共晨夕，忻然相得。生视所读书，并非常所见闻，亦绝无时艺，讶而问之。<u>白</u> 笑曰：“士各有志，仆非功名中人也。”夜每招生饮，出一卷授生，皆吐纳之术，多所不解，因以迂缓置之。</p>
<p>他日，谓生曰：“曩所授，乃<span class="kindle-cn-specialtext-double">黄庭</span> 之要道，仙人之梯航。”生笑曰：“仆所急不在此。且求仙者必断绝情缘，使万念俱寂，仆病未能也。”<u>白</u> 问：“何故？”生以宗嗣为虑。<u>白</u> 曰：“胡久不娶？”笑曰：“‘寡人有疾，寡人好色。’”白亦笑曰：“‘王请无好小色。’所好何如？”生具以情告。<u>白</u> 疑未必真美，生曰：“此遐迩所共闻，非小生之目贱也。”<u>白</u> 微哂而罢。次日，忽促装言别。生凄然与语，刺刺不能休，<u>白</u> 乃命童子先负装行，两相依恋。俄见一青蝉鸣落案间，<u>白</u> 辞曰：“舆已驾矣，请自此别。如相忆，拂我榻而卧之。”方欲再问，转瞬间，<u>白</u> 小如指，翩然跨蝉背上，嘲哳而飞，杳入云中。生乃知其非常人，错愕良久，怅怅自失。</p>
<p>逾数日，细雨忽集，思<u>白</u> 綦切。视所卧榻，鼠迹碎琐，嘅然扫除，设席即寝。无何，见<u>白</u> 家童来相招，忻然从之。俄有桐凤翔集，童捉谓生曰：“黑径难行，可乘此代步。”生虑细小不能胜任，童曰：“试乘之。”生如所请，宽然殊有余地，童亦附其尾上，戛然一声，凌升空际。未几，见一朱门，童先下，扶生亦下。问：“此何所？”曰：“此天门也。”门边有巨虎蹲伏。生骇惧，童一身障之。见处处风景，与世殊异。童导入<u>广寒宫</u> ，内以水晶为阶，行人如在镜中。桂树两章，参空合抱，花气随风，香无断际。亭宇皆红窗，时有美人出入，冶容秀骨，旷世并无其俦。童言：“<u>王母</u> 宫佳丽尤胜。”然恐主人伺久，不暇留连，导与趋出。</p>
<p>移时，见<u>白生</u> 候于门。握手入，见檐外清水白沙，涓涓流溢，玉砌雕阑，殆疑桂阙。甫坐，即有二八妖鬟，来荐香茗。少间，命酌。有四丽人，敛袵鸣珰，给事左右。才觉背上微痒，丽人即纤指长甲，探衣代搔。生觉心神摇曳，罔所安顿。既而微醺，渐不自持，笑顾丽人，兜搭与语，美人辄笑避。<u>白</u> 令度曲侑觞。一衣绛绡者，引爵向客，便即筵前，宛转清歌。诸丽者笙管敖曹，呜呜杂和。既阕，一衣翠裳者，亦酌亦歌。尚有一紫衣人，与一淡白软绡者，吃吃笑，暗中互让不肯前。<u>白</u> 令一酌一唱。紫衣人便来把盏。生托接杯，戏挠纤腕，女笑失手，酒杯倾堕。<u>白</u> 谯诃之。女拾杯含笑，俯首细语云：“冷如鬼手馨，强来捉人臂。”<u>白</u> 大笑，罚令自歌且舞。舞已，衣淡白者又飞一觥。生辞不能釂，女捧酒有愧色，乃强饮之。细视四女，风致翩翩，无一非绝世者。遽谓主人曰：“人间尤物，仆求一而难之，君集群芳，能令我真个销魂否？”<u>白</u> 笑曰：“足下意中自有佳人，此何足当巨眼之顾？”生曰：“吾今乃知所见之不广也。”<u>白</u> 乃尽招诸女，俾自择，生颠倒不能自决。<u>白</u> 以紫衣人有把臂之好，遂使襆被奉客。既而衾枕之爱，极尽绸缪。生索赠，女脱金腕钏付之。</p>
<p>忽童入曰：“仙凡路殊，君宜即去。”女急起遁去。生问主人，童曰：“早诣待漏，去时嘱送客耳。”生怅然从之，复寻旧途。将及门，回视童子，不知何时已去。虎哮骤起，生惊窜而去。望之无底，而足已奔堕。一惊而寤，则朝暾已红。方将振衣，有物腻然堕褥间，视之，钏也。心益异之。由是前念灰冷，每欲寻赤松游，而尚以胤续为忧。</p>
<p>过十余月，昼寝方酣，梦紫衣姬自外至，怀中绷婴儿曰：“此君骨肉。天上难留此物，敬持送君。”乃寝诸床，牵衣覆之，匆匆欲去。生强与为欢，乃曰：“前一度为合卺，今一度为永诀，百年夫妇，尽于此矣。君倘有志，或有见期。”生醒，见婴儿卧襆褥间，绷以告母。母喜，佣媪哺之，取名<u>梦仙</u> 。</p>
<p>生于是使人告太史，身已将隐，令别择良匹。太史不肯，生固以为辞。太史告女，女曰：“远近无不知儿身许<u>吴郎</u> 矣，今改之，是二天也。”因以此意告生。生曰：“我不但无志于功名，兼绝情于燕好。所以不即入山者，徒以有老母在。”太史又以商女，女曰：“<u>吴郎</u> 贫，我甘其藜藿；<u>吴郎</u> 去，我事其姑嫜。定不他适。”使人三四返，迄无成谋，遂诹日备车马妆奁，嫔于生家。生感其贤，敬爱臻至。女事姑孝，曲意承顺，过贫家女。逾二年，母亡，女质奁作具，罔不尽礼。生曰：“得卿如此，吾何忧！顾念一人得道，拔宅飞升。余将远逝，一切付之于卿。”女坦然，殊不挽留，生遂去。</p>
<p>女外理生计，内训孤儿，井井有法。<u>梦仙</u> 渐长，聪慧绝伦。十四岁，以神童领乡荐，十五入翰林。每褒封，不知母姓氏，封<u>葛母</u> 一人而已。值霜露之辰，辄问父所，母具告之，遂欲弃官往寻。母曰：“汝父出家，今已十有余年，想已仙去，何处可寻？”后奉旨祭<u>南岳</u> ，中途遇寇。窘急中，一道人仗剑入，寇尽披靡，围始解。德之，馈以金，不受。出书一函，付嘱曰：“余有故人，与大人同里，烦一致寒暄。”问：“何姓名？”答曰：“<u>王林</u> 。”因忆村中无此名，道士曰：“草野微贱，贵官自不识耳。”临行，出一金钏曰：“此闺阁物，道人拾此，无所用处，即以奉报。”视之，嵌镂精绝。怀归以授夫人。夫人爱之，命良工依式配造，终不及其精巧。</p>
<p>遍问村中，并无<u>王林</u> 其人者。私发其函，上云：“三年鸾凤，分拆各天。葬母教子，端赖卿贤。无以报德，奉药一丸。剖而食之，可以成仙。”后书“<u>琳娘夫人</u> 妆次”。读毕，不解何人，持以告母。母执书以泣，曰：“此汝父家报也。<u>琳</u> ，我小字。”始恍然悟“王林”为拆白谜也，悔恨不已。又以钏示母，母曰：“此汝母遗物。而翁在家时，尝以相示。”又视丸，如豆大。喜曰：“我父仙人，啖此必能长生。”母不遽吞，受而藏之。会<u>葛太史</u> 来视甥，女诵<u>吴生</u> 书，便进丹药为寿。太史剖而分食之。顷刻，精神焕发。太史时年七旬，龙钟颇甚，忽觉筋力溢于肤革，遂弃舆而步，其行健速，家人坌息始能及焉。</p>
<p>逾年，都城有回禄之灾，火终日不熄。夜不敢寐，毕集庭中。见火势拉杂，寖及邻舍。一家徊徨，不知所计。忽夫人臂上金钏，戛然有声，脱臂飞去。望之，大可数亩，团覆宅上，形如月阑，钏口降东南隅，历历可见。众大愕。俄顷，火自西来，近阑则斜越而东。迨火势既远，窃意钏亡不可复得，忽见红光乍敛，钏铮然堕足下。都中延烧民舍数万间，左右前后，并为灰烬，独<u>吴</u> 第无恙，惟东南一小阁，化为乌有，即钏口漏覆处也。<u>葛母</u> 年五十余，或见之，犹似二十许人。</p>
<h2 id='chapter_3_017'>夜叉国</h2>
<p> <u>交州</u> <u>徐</u> 姓，泛海为贾，忽被大风吹去。开眼至一处，深山苍莽。冀有居人，遂缆船而登，负糗腊焉。方入，见两崖皆洞口，密如蜂房，内隐有人声。至洞外，伫足一窥，中有夜叉二，牙森列戟，目闪双灯，爪劈生鹿而食。惊散魂魄，急欲奔下，则夜叉已顾见之，辍食执入。二物相语，如鸟兽鸣，争裂<u>徐</u> 衣，似欲啖啖。<u>徐</u> 大惧，取橐中糗糒，并牛脯进之。分啖甚美，复翻<u>徐</u> 橐。<u>徐</u> 摇手以示其无。夜叉怒，又执之。<u>徐</u> 哀之曰：“释我。我舟中有釜甑，可烹饪。”夜叉不解其语，仍怒。<u>徐</u> 再与手语，夜叉似微解。从至舟，取具入洞，束薪燃火，煮其残鹿，熟而献之。二物啖之喜。夜以巨石杜门，似恐徐遁。<u>徐</u> 曲体遥卧，深惧不免。</p>
<p>天明，二物出，又杜之。少顷，携一鹿来付<u>徐</u> 。<u>徐</u> 剥革，于深洞处流水，汲煮数釜。俄有数夜叉至，群集吞啖讫，共指釜，似嫌其小。过三四日，一夜叉负一大釜来，似人所常用者。于是群夜叉各致狼麋。既熟，呼<u>徐</u> 同啖。居数日，夜叉渐与<u>徐</u> 熟，出亦不施禁锢，聚处如家人。<u>徐</u> 渐能察声知意，辄效其音，为夜叉语。夜叉益悦，携一雌来妻<u>徐</u> 。<u>徐</u> 初畏惧，莫敢伸，雌自开其股就<u>徐</u> ，<u>徐</u> 乃与交。雌大欢悦。每留肉饵<u>徐</u> ，若琴瑟之好。</p>
<p>一日，诸夜叉早起，项下各挂明珠一串，更番出门，若伺贵客状。命<u>徐</u> 多煮肉。<u>徐</u> 以问雌，雌云：“此天寿节。”雌出谓众夜叉曰：“<u>徐郎</u> 无骨突子。”众各摘其五，并付雌，雌又自解十枚，共得五十之数，以野苎为绳，穿挂<u>徐</u> 项。<u>徐</u> 视之，一珠可直百十金。俄顷俱出。<u>徐</u> 煮肉毕，雌来邀去，云：“接天王。”至一大洞，广阔数亩，中有石，滑平如几，四围俱有石座，上一座蒙一豹革，余皆以鹿。夜叉二三十辈，列坐满中。少顷，大风扬尘，张皇都出。见一巨物来，亦类夜叉状，竟奔入洞，踞坐鹗顾。群随入，东西列立，悉仰其首，以双臂作十字交。大夜叉按头点视，问：“<u>卧眉</u> 山众，尽于此乎？”群哄应之。顾<u>徐</u> 曰：“此何来？”雌以“婿”对。众又赞其烹调，即有二三夜叉，奔取熟肉陈几上。大夜叉掬啖尽饱，极赞嘉美，且责常供。又顾<u>徐</u> 云：“骨突子何短？”众白：“初来未备。”物于项上摘取珠串，脱十枚付之，俱大如指顶，圆如弹丸。雌急接，代<u>徐</u> 穿挂，<u>徐</u> 亦交臂作夜叉语谢之。物乃去，蹑风而行，其疾如飞。众始享其余食而散。</p>
<p>居四年余，雌忽产，一胎而生二雄一雌，皆人形，不类其母。众夜叉皆喜其子，辄共拊弄。一日，皆出攫食，惟<u>徐</u> 独坐。忽别洞来一雌，欲与<u>徐</u> 私，<u>徐</u> 不肯。夜叉怒，扑<u>徐</u> 踣地上。<u>徐</u> 妻自外至，暴怒相搏，龁断其耳。少顷，其雄亦归，解释令去。自此雌每守<u>徐</u> ，动息不相离。又三年，子女俱能行步。<u>徐</u> 辄教以人言，渐能语，啁啾之中，有人气焉。虽童也，而奔山如履坦途。与<u>徐</u> 依依有父子意。</p>
<p>一日，雌与一子一女出，半日不归。而北风大作。<u>徐</u> 恻然念故乡，携子至海岸，见故舟犹存，谋与同归。子欲告母，<u>徐</u> 止之。父子登舟，一昼夜达<u>交</u> 。至家，妻已醮。出珠二枚，售金盈兆，家颇丰。子取名<u>彪</u> ，十四五岁，能举百钧，粗莽好斗。<u>交帅</u> 见而奇之，以为千总。值边乱，所向有功。十八为副将。</p>
<p>时一商泛海，亦遭风飘至<u>卧眉</u> 。方登岸，见一少年，视之而惊。知为中国人，便问居里。商以告。少年曳入幽谷一小石洞，洞外皆丛棘，且嘱勿出。去移时，挟鹿肉来啖商。自言：“父亦<u>交</u> 人。”商问之，而知为<u>徐</u> ，商在客中尝识之。因曰：“我故人也。今其子为副将。”少年不解何名，商曰：“此中国之官名。”又问：“何以为官？”曰：“出则舆马，入则高堂；上一呼而下百诺；见者侧目视，侧足立：此名为官。”少年甚歆动。商曰：“既尊君在<u>交</u> ，何久淹此？”少年以情告。商劝南旋，曰：“余亦常作是念。但母非中国人，言貌殊异，且同类觉之，必见残害，用是辗转。”乃出曰：“待北风起，我来送汝行。烦于父兄处，寄一耗问。”商伏洞中几半年。时自棘中外窥，见山中辄有夜叉往还，大惧，不敢少动。一日，北风策策，少年忽至，引与急窜，嘱曰：“所言勿忘却。”商应之。又以肉置几上，商乃归。</p>
<p>径抵<u>交</u> ，达副总府，备述所见。<u>彪</u> 闻而悲，欲往寻之。父虑海涛妖薮，险恶难犯，力阻之。<u>彪</u> 抚膺痛哭，父不能止。乃告<u>交帅</u> ，携两兵至海内。逆风阻舟，摆簸海中者半月。四望无涯，咫尺迷闷，无从辨其南北。忽而涌波接汉，乘舟倾覆，<u>彪</u> 落海中，逐浪浮沉。久之，被一物曳去，至一处，竟有舍宇。<u>彪</u> 视之，一物如夜叉状。<u>彪</u> 乃作夜叉语，夜叉惊讯之，<u>彪</u> 乃告以所往。夜叉喜曰：“<u>卧眉</u> ，我故里也。唐突可罪！君离故道已八千里，此去为<u>毒龙国</u> ，向<u>卧眉</u> 非路。”乃觅舟来送<u>彪</u> 。夜叉在水中推行如矢，瞬息千里，过一宵，已达北岸。见一少年，临流瞻望。<u>彪</u> 知山无人类，疑是弟，近之，果弟。因执手哭。既而问母及妹，并云健安。<u>彪</u> 欲偕往，弟止之，仓忙便去。回谢夜叉，则已去。</p>
<p>未几，母妹俱至，见<u>彪</u> 俱哭。<u>彪</u> 告其意，母曰：“恐去为人所凌。”<u>彪</u> 曰：“儿在中国甚荣贵，人不敢欺。”归计已决，苦逆风难渡。母子方徊徨间，忽见布帆南动，其声瑟瑟。<u>彪</u> 喜曰：“天助吾也！”相继登舟，波如箭激，三日抵岸。见者皆奔，<u>彪</u> 向三人脱分袍袴。抵家，母夜叉见翁怒骂，恨其不谋，<u>徐</u> 谢过不遑。家人拜见主母，无不战慄。<u>彪</u> 劝母学作华言，衣锦，厌粱肉，乃大欣慰。母女皆男儿装，类<u>满</u> 制。数月稍辨语言，弟妹亦渐白皙。</p>
<p>弟曰<u>豹</u> ，妹曰<u>夜儿</u> ，俱强有力。<u>彪</u> 耻不知书，教弟读。<u>豹</u> 最慧，经史一过辄了。又不欲操儒业，仍使挽强弩，驰怒马，登武进士第。聘阿游击女。<u>夜儿</u> 以异种，无与为婚。会标下<u>袁守备</u> 失偶，强妻之。<u>夜儿</u> 开百石弓，百余步射小鸟，无虚落。<u>袁</u> 每征，辄与妻俱。历任同知将军，奇勋半出于闺门。<u>豹</u> 三十四岁挂印。母尝从之南征，每临巨敌，辄擐甲执锐，为子接应，见者莫不辟易。诏封男爵。<u>豹</u> 代母疏辞，封夫人。</p>
<p> <u>异史氏</u> 曰：“夜叉夫人，亦所罕闻，然细思之而不罕也：家家床头有个夜叉在。”</p>
<h2 id='chapter_3_018'>小髻</h2>
<p> <u>长山</u> 居民某，暇居，辄有短客来，久与扳谈。素不识其生平，颇注疑念。客曰：“三数日，将便徙居，与君比邻矣。”过四五日，又曰：“今已同里，旦晚可以承教。”问：“乔居何所？”亦不详告。但以手北指。自是，日辄一来，时向人假器具，或吝不与，则自失之。群疑其狐。村北有古冢，陷不可测，意必居此。共操兵杖往。伏听之，久无少异。一更向尽，闻穴中戢戢然，似数十百人作耳语。众寂不动。俄而尺许小人，连而出，至不可数。众噪起，并击之。杖杖皆火，瞬息四散。惟遗一小髻，如胡桃壳然，纱饰而金线。嗅之，骚臭不可言。</p>
<h2 id='chapter_3_019'>西僧</h2>
<p>西僧自<u>西域</u> 来，一赴<u>五台</u> ，一卓锡<u>泰山</u> ，其服色言貌，俱与中国殊异。自言：“历<u>火焰山</u> ，山重重，气熏腾若炉灶。凡行必于雨后，心凝目注，轻迹步履之，误蹴山石，则飞焰腾灼焉。又经<u>流沙河</u> ，河中有<u>水晶山</u> ，峭壁插天际，四面莹澈，似无所隔。又有隘，可容单车，二龙交角对口把守之。过者先拜龙，龙许过，则口角自开。龙色白，鳞鬣皆如晶然。”僧言：“途中历十八寒暑矣。离西土者十有二人，至中国仅存其二。西土传中国名山四：一<u>泰山</u> ，一<u>华山</u> ，一<u>五台</u> ，一<u>落伽</u> 也。相传山上遍地皆黄金，观音、文殊犹生。能至其处，则身便是佛，长生不死。”听其所言状，亦犹世人之慕西土也。倘有西游人，与东渡者中途相值，各述所有，当必相视失笑，两免跋涉矣。</p>
<h2 id='chapter_3_020'>老饕</h2>
<p> <u>邢德</u> ，<u>泽州</u> 人，绿林之杰也。能挽强弩，发连矢，称一时绝技。而生平落拓，不利营谋，出门辄亏其赀。两京大贾，往往喜与<u>邢</u> 俱，途中恃以无恐。会冬初，有二三估客，薄假以资，邀同贩鬻。<u>邢</u> 复自罄其囊，将并居货。有友善卜，因诣之。友占曰：“此爻为‘悔’，所操之业，即不母而子亦有损焉。”<u>邢</u> 不乐，欲中止，而诸客强速之行。至都，果符所占。腊将半，匹马出都门。自念新岁无赀，倍益怏闷。</p>
<p>时晨雾蒙蒙，暂趋临路店，解装觅饮。见一颁白叟，共两少年，酌北牖下。一僮侍，黄发蓬蓬然。<u>邢</u> 于南座，对叟休止。僮行觞，误翻柈具，污叟衣。少年怒，立摘其耳。捧巾持帨，代叟揩拭。既见僮手拇俱有铁箭镮，厚半寸，每一镮约重二两余。食已，叟命少年，于革囊中探出镪物，堆累几上，称秤握算，可饮数杯时，始缄裹完好。少年于枥中牵一黑跛骡来，扶叟乘之，僮亦跨羸马相从，出门去。两少年各腰弓矢，捉马俱出。<u>邢</u> 窥多金，穷睛旁睨，馋焰若炙。辍饮，急尾之。视叟与僮犹款段于前，乃下道斜驰出叟前，紧衔关弓，怒相向。叟俯脱左足靴，微笑云：“而不识得老饕也？”<u>邢</u> 满引一矢去。叟仰卧鞍上，伸其足，开两指如箝，夹矢住，笑曰：“技但止此，何须而翁手敌？”<u>邢</u> 怒，出其绝技，一矢刚发，后矢继至。叟手掇一，似未防其连珠，后矢直贯其口，踣然而堕，衔矢僵眠。僮亦下。<u>邢</u> 喜，谓其已毙，近临之。叟吐矢跃起，鼓掌曰：“初会面，何便作此恶剧？”<u>邢</u> 大惊，马亦骇逸。以此知叟异，不敢复返。</p>
<p>走三四十里，值方面纲纪囊物赴都，要取之，略可千金，意气始得扬。方疾骛间，闻后有蹄声。回首，则僮易跛骡来，驶若飞，叱曰：“男子勿行！猎取之货，宜少瓜分。”<u>邢</u> 曰：“汝识‘连珠箭<u>邢某</u> ’否？”僮云：“适已承教矣。”<u>邢</u> 以僮貌不扬，又无弓矢，易之。一发三矢，连不断，如群隼飞翔。僮殊不忙迫，手接二，口衔一，笑曰：“如此技艺，辱寞煞人！乃翁偬遽，未暇寻得弓来，此物亦无用处，请即掷还。”遂于指上脱铁镮，穿矢其中，以手力掷，呜呜风鸣。<u>邢</u> 急拨以弓，弦适触铁镮，铿然断绝，弓亦绽裂。<u>邢</u> 惊绝，未及觑避，矢过贯耳，不觉翻坠。僮下骑，便将搜括。<u>邢</u> 以弓卧挞之。僮夺弓去，拗折为两，又折为四，抛置之。已，乃一手握<u>邢</u> 两臂，一足踏<u>邢</u> 两股，臂若缚，股若压，极力不能少动。腰中束带双叠，可骈三指许，僮以一手捏之，随手断如灰烬。取金已，乃超乘，作一举手，致声“孟浪”，霍然径去。</p>
<p> <u>邢</u> 归，卒为善士，每向人述往事不讳。此与<u>刘东山</u> 事盖彷佛焉。</p>
<h2 id='chapter_3_021'>连城</h2>
<p> <u>乔生</u> ，<u>晋宁</u> 人，少负才名，年二十余，犹偃蹇。为人有肝胆。与<u>顾</u> <u>生</u> 善，<u>顾</u> 卒，时恤其妻子。邑宰以文相契重，宰终于任，家口淹滞不能归，生破产扶柩，往返二千余里。以故士林益重之，而家由此益替。<u>史孝廉</u> 有女，字<u>连城</u> ，工刺绣，知书。父娇爱之。出所刺<span class="kindle-cn-specialtext-double">倦绣图</span> ，征少年题咏，意在择婿。生献诗云：</p>
<p class="kindle-cn-poem-center">慵鬟高髻绿婆娑，早向兰窗绣碧荷。</p>
<p class="kindle-cn-poem-center">刺到鸳鸯魂欲断，暗停针线蹙双蛾。</p>
<p>又赞挑绣之工云：</p>
<p class="kindle-cn-poem-center">绣线挑来似写生，幅中花鸟自天成。</p>
<p class="kindle-cn-poem-center">当年织锦非长技，幸把回文感圣明。</p>
<p>女得诗喜，对父称赏，父贫之。女逢人辄称道，又遣媪矫父命，赠金以助灯火。生叹曰：“<u>连城</u> 我知己也！”倾怀结想，如饥思啖。</p>
<p>无何，女许字于鹾贾之子<u>王化成</u> ，生始绝望，然梦魂中犹佩戴之。未几，女病瘵，沉痼不起。有<u>西域</u> 头陀自谓能疗，但须男子膺肉一钱，捣合药屑。<u>史</u> 使人诣<u>王</u> 家告婿，婿笑曰：“痴老翁，欲我剜心头肉也！”使返，<u>史</u> 乃言于人曰：“有能割肉者妻之。”生闻而往，自出白刃，刲膺授僧。血濡袍袴，僧敷药始止。合药三丸，三日服尽，疾若失。<u>史</u> 将践其言，先告<u>王</u> ，<u>王</u> 怒，欲讼官。<u>史</u> 乃设筵招生，以千金列几上，曰：“重负大德，请以相报。”因具白背盟之由。生怫然曰：“仆所以不爱膺肉者，聊以报知己耳，岂货肉哉！”拂袖而归。</p>
<p>女闻之，意良不忍，托媪慰谕之，且云：“以彼才华，当不久落。天下何患无佳人？我梦不祥，三年必死，不必与人争此泉下物也。”生告媪曰：‘士为知己者死’，不以色也。诚恐<u>连城</u> 未必真知我，但得真知我，不谐何害？”媪代女郎矢诚自剖。生曰：“果尔，相逢时，当为我一笑，死无憾！”媪既去，逾数日，生偶出，遇女自叔氏归，睨之。女秋波转顾，启齿嫣然。生大喜曰：“<u>连城</u> 真知我者！”会<u>王</u> 氏来议吉期，女前症又作，数月寻死。生往临吊，一痛而绝，<u>史</u> 舁送其家。</p>
<p>生自知已死，亦无所戚。出村去，犹冀一见<u>连城</u> 。遥望南北一道，行人连绪如蚁，因亦混身杂迹其中。俄顷，入一廨署，值<u>顾生</u> ，惊问：“君何得来？”即把手将送令归。生太息，言：“心事殊未了。”<u>顾</u> 曰：“仆在此典牍，颇得委任。倘可效力，不惜也。”生问<u>连城</u> ，<u>顾</u> 即导生旋转多所，见<u>连城</u> 与一白衣女郎，泪睫惨黛，藉坐廊隅。见生至，骤起似喜，略问所来。生曰：“卿死，仆何敢生！”<u>连城</u> 泣曰：“如此负义人，尚不吐弃之，身殉何为？然已不能许君今生，愿矢来世耳。”生告<u>顾</u> 曰：“有事君自去，仆乐死不愿生矣。但烦稽<u>连城</u> 托生何里，行与俱去耳。”<u>顾</u> 诺而去。</p>
<p>白衣女郎问生何人，<u>连城</u> 为缅述之。女郎闻之，若不胜悲。<u>连城</u> 告生曰：“此妾同姓，小字<u>宾娘</u> ，长沙<u>史太守</u> 女。一路同来，遂相怜爱。”生视之，意态怜人。方欲研问，而<u>顾</u> 已返，向生贺曰：“我为君平章已确，即教小娘子从君返魂，好否？”两人各喜。方将拜别，<u>宾娘</u> 大哭曰：“姊去，我安归？乞垂怜救，妾为姊捧帨耳。”<u>连城</u> 凄然，无所为计，转谋生，生又哀<u>顾</u> 。<u>顾</u> 难之，峻辞以为不可，生固强之。乃曰：“试妄为之。”去食顷而返，摇手曰：“何如！诚万分不能为力矣！”<u>宾娘</u> 闻之，宛转娇啼，惟依<u>连城</u> 肘下，恐其即去。惨怛无术，相对默默，而睹其愁颜戚容，使人肺腑酸柔。<u>顾生</u> 愤然曰：“请携<u>宾娘</u> 去。脱有愆尤，小生拼身受之！”<u>宾娘</u> 乃喜，从生出。生忧其道远无侣，<u>宾娘</u> 曰：“妾从君去，不愿归也。”生曰：“卿大痴矣。不归，何以得活也？他日至<u>湖</u> 南，勿复走避，为幸多矣。”适有两媪摄牒赴<u>长沙</u> ，生属<u>宾娘</u> ，泣别而去。</p>
<p>途中，<u>连城</u> 行蹇缓，里余辄一息，凡十余息，始见里门。<u>连城</u> 曰：“重生后，惧有反覆。请索妾骸骨来，妾以君家生，当无悔也。”生然之。偕归生家，女惕惕若不能步，生伫待之。女曰：“妾至此，四肢摇摇，似无所主。志恐不遂，尚宜审谋，不然，生后何能自由？”相将入侧厢中，嘿定少时，<u>连城</u> 笑曰：“君憎妾耶？”生惊问其故，赧然曰：“恐事不谐，重负君矣。请先以鬼报也。”生喜，极尽欢恋。因徘徊不敢遽生，寄厢中者三日。<u>连城</u> 曰：“谚有之：‘丑妇终须见姑嫜。’戚戚于此，终非久计。”乃促生入。才至灵寝，豁然顿苏。家人惊异，进以汤水。生乃使人要<u>史</u> 来，请得<u>连城</u> 之尸，自言能活之。<u>史</u> 喜，从其言，方舁入室，视之已醒。告父曰：“儿已委身<u>乔郎</u> 矣，更无归理。如有变动，但仍一死！”<u>史</u> 归，遣婢往役给奉。</p>
<p> <u>王</u> 闻，具词申理，官受赂，判归<u>王</u> 。生愤懑欲死，亦无奈之。<u>连城</u> 至<u>王</u> 家，忿不饮食，惟乞速死。室无人，则带悬梁上。越日，益惫，殆将奄逝。<u>王</u> 惧，送归<u>史</u> ，<u>史</u> 复舁归生。<u>王</u> 知之，亦无如何，遂安焉。</p>
<p> <u>连城</u> 起，每念<u>宾娘</u> ，欲遣信探之，以道远而艰于往。一日家人进曰：“门有车马。”夫妇出视，则<u>宾娘</u> 已至庭中矣。相见悲喜。太守亲诣送女，生延入。太守曰：“小女子赖君复生，誓不他适，今从其志。”生叩谢如礼。孝廉亦至，叙宗好焉。生名<u>年</u> ，字<u>大年</u> 。</p>
<p> <u>异史氏</u> 曰：“一笑之知，许之以身，世人或议其痴，彼<u>田横</u> 五百人，岂尽愚哉！此知希之贵，贤豪所以感结而不能自已也。顾茫茫海内，遂使锦绣才人，仅倾心于蛾眉之一笑也。悲夫！”</p>
<h2 id='chapter_3_022'>霍生</h2>
<p> <u>文登</u> <u>霍生</u> ，与<u>严生</u> 少相狎，长相谑也。口给交御，惟恐不工。<u>霍</u> 有邻妪，曾与<u>严</u> 妻导产。偶与<u>霍</u> 妇语，言其私处有两赘疣，妇以告<u>霍</u> 。<u>霍</u> 与同党者谋，窥<u>严</u> 将至，故窃语云：“某妻与我最昵。”众故不信。<u>霍</u> 因捏造端末，且云：“如不信，其阴侧有双疣。”<u>严</u> 止窗外，听之既悉，不入径去。至家，苦掠其妻，妻不服，搒益残。妻不堪虐，自经死。<u>霍</u> 始大悔，然亦不敢向<u>严</u> 而白其诬矣。</p>
<p> <u>严</u> 妻既死，其鬼夜哭，举家不得宁焉。无何，<u>严</u> 暴卒，鬼乃不哭。<u>霍</u> 妇梦女子披发大叫曰：“我死得良苦，汝夫妻何得欢乐耶！”既醒而病，数日寻卒。<u>霍</u> 亦梦女子指数诟骂，以掌批其吻。惊而寤，觉唇际隐痛，扪之高起，三日而成双疣，遂为痼疾。不敢大言笑，启吻太骤，则痛不可忍。</p>
<p> <u>异史氏</u> 曰：“死能为厉，其气冤也。私病加于唇吻，神而近于戏矣。”</p>
<p>邑<u>王</u> 氏与同窗某狎。其妻归宁，<u>王</u> 知其驴善惊，先伏丛莽中，伺妇至，暴出，驴惊妇堕。惟一僮从，不能扶妇乘。<u>王</u> 乃殷勤抱控甚至，妇亦不识谁何。<u>王</u> 扬扬以此得意，谓僮逐驴去，因得私其妇于莽中，述衵袴履甚悉。某闻，大惭而去。少间，自窗隙中，见某一手握刃，一手捉妻来，意甚怒恶。大惧，逾垣而逃。某从之，追二三里地，不及，始返。<u>王</u> 尽力极奔，肺叶开张，以是得吼疾，数年不愈焉。</p>
<h2 id='chapter_3_023'>汪士秀</h2>
<p> <u>汪士秀</u> ，<u>庐州</u> 人，刚勇有力，能举石舂。父子善蹴鞠。父四十余，过<u>钱塘</u> 没焉。积八九年，<u>汪</u> 以故诣<u>湖</u> 南，夜泊<u>洞庭</u> 。时望月东升，澄江如练。方眺瞩间，忽有五人自<u>湖</u> 中出，携大席，平铺水面，略可半亩。纷陈酒馔，馔器磨触作响，然声温厚，不类陶瓦。已而三人践席坐，二人侍饮。坐者一衣黄，二衣白，头上巾皆皂色，峩峩然下连肩背，制绝奇古，而月色微茫，不甚可晰。侍者俱褐衣，其一似童，其一似叟也。但闻黄衣人曰：“今夜月色大佳，足供快饮。”白衣者曰：“此夕风景，大似<u>广利王</u> 宴<u>梨花岛</u> 时。”三人互劝，引釂竞浮白。但语略小，即不可闻。舟人隐伏，不敢动息。</p>
<p> <u>汪</u> 细审侍者叟，酷类父，而听其言，又非父声。二漏将残，忽一人曰：“趁此明月，宜一击毬为乐。”即见僮汲水中，取一圆出，大可盈抱，中如水银满贮，表里通明。坐者尽起。黄衣人呼叟共蹴之，蹴起丈余，光摇摇射人眼。俄而然远起，飞堕舟中。<u>汪</u> 技痒，极力踏去，觉异常轻软。踏猛似破，腾寻丈，中有漏光，下射如虹，蚩然疾落，又如经天之彗，直投水中，滚滚作沸泡声而灭。席中共怒曰：“何物生人，败我清兴！”叟笑曰：“不恶不恶，此吾家流星拐也。”白衣人嗔其语戏，怒曰：“都方厌恼，老奴何得作欢？便同小乌皮捉得狂子来，不然，胫股当有椎吃也！”<u>汪</u> 计无所逃，即亦不畏，捉刀立舟中。</p>
<p>倏见僮叟操兵来，<u>汪</u> 注视，真其父也，疾呼：“阿翁！儿在此。”叟大骇，相顾悽断。僮即反身去。叟曰：“儿急作匿，不然都死矣。”言未已，三人忽已登舟，面皆漆黑，睛大于榴，攫叟出。<u>汪</u> 力与夺，摇舟断缆。<u>汪</u> 以刀截其臂落，黄衣者乃逃。一白衣人奔<u>汪</u> ，<u>汪</u> 剁其颅，堕水有声，哄然俱没。方谋夜渡，旋见巨喙出水面，深若井，四面湖水奔注，砰砰作响。俄一喷涌，则浪接星斗，万舟簸荡。湖人大恐。舟上有石鼓二，皆重百斤。<u>汪</u> 举一以投，激水雷鸣，浪渐消，又投其一，风波悉平。<u>汪</u> 疑父为鬼，叟曰：“我固未尝死也。溺<u>江</u> 者十九人，皆为妖物所食，我以蹋圆得全。物得罪于<u>钱塘君</u> ，故移避<u>洞庭</u> 耳。三人鱼精，所蹴鱼胞也。”父子聚喜，中夜击棹而去。天明，见舟中有鱼翅，径四五尺许，乃悟是夜间所断臂也。</p>
<h2 id='chapter_3_024'>商三官</h2>
<p>故<u>诸葛城</u> ，有<u>商士禹</u> 者，士人也。以醉谑忤邑豪，豪嗾家奴乱捶之，舁归而死。<u>禹</u> 二子，长曰<u>臣</u> ，次曰<u>礼</u> 。一女曰<u>三官</u> ，年十六，出阁有期，以父故不果。两兄出讼，经岁不得结。婿家遣人参母，请从权毕姻事，母将许之。女进曰：“焉有父尸未寒而行吉礼？彼独无父母乎？”婿家闻之，惭而止。无何，两兄讼不得直，负屈归，举家悲愤。兄弟谋留父尸，张再讼之本。<u>三官</u> 曰：“人被杀而不理，时事可知矣。天将为汝兄弟专生一<u>阎罗包老</u> 耶？骨骸暴露，于心何忍矣。”二兄服其言，乃葬父。葬已，<u>三官</u> 夜遁，不知所往。母惭怍，唯恐婿家知，不敢告族党，但嘱二子冥冥侦察之。</p>
<p>几半年，杳不可寻。会豪诞辰，招优为戏。优人<u>孙淳</u> 携二弟子往执役。其一<u>王成</u> ，姿容平等，而音词清彻，群赞赏焉。其一<u>李玉</u> ，貌韶秀如好女，呼令歌，辞以不稔，强之，所度曲半杂儿女俚谣，合座为之鼓掌。<u>孙</u> 大惭，白主人：“此子从学未久，只解行觞耳。幸勿罪责。”即命行酒。<u>玉</u> 往来给奉，善觑主人意向，豪悦之。酒阑人散，留与同寝。<u>玉</u> 代豪拂榻解履，殷勤周至。醉语狎之，但有展笑。豪惑益甚，尽遣诸仆去，独留<u>玉</u> 。<u>玉</u> 伺诸仆去，阖扉下楗焉。诸仆就别室饮。</p>
<p>移时，闻厅事中格格有声。一仆往觇之，见室内冥黑，寂不闻声。行将旋踵，忽有响声甚厉，如悬重物而断其索。亟问之，并无应者。呼众排阖入，则主人身首两断，<u>玉</u> 自经死，绳绝堕地上，梁间颈际，残绠俨然。众大骇，传告内闼，群集莫解。众移<u>玉</u> 尸于庭，觉其袜履，虚若无足，解之，则素舄如钩，盖女子也，益骇。呼<u>孙淳</u> 诘之。<u>淳</u> 骇极，不知所对，但云：“<u>玉</u> 月前投作弟子，愿从寿主人，实不知从来。”以其服凶，疑是<u>商</u> 家刺客，暂以二人逻守之。女貌如生，抚之，肢体温软。二人窃谋淫之。一人抱尸转侧，方将缓其结束，忽脑如物击，口血暴注，顷刻已死。其一大惊，告众，众敬若神明焉，且以告郡。郡官问<u>臣</u> 及<u>礼</u> ，并言：“不知。但妹亡去，已半载矣。”俾往验视，果<u>三官</u> 。官奇之，判二兄领葬，敕豪家勿仇。</p>
<p> <u>异史氏</u> 曰：“家有女豫让而不知，则兄之为丈夫者可知矣。然<u>三官</u> 之为人，即萧萧易水，亦将羞而不流，况碌碌与世浮沉者耶！愿天下闺中人，买丝绣之，其功德当不减于奉壮缪也。”</p>
<h2 id='chapter_3_025'>于江</h2>
<p>乡民<u>于江</u> ，父宿田间，为狼所食。<u>江</u> 时年十六，得父遗履，悲恨欲死。夜俟母寝，潜持铁槌去，眠父所，冀报父仇。少间，一狼来，逡巡嗅之，<u>江</u> 不动。无何，摇尾扫其额，又渐俯首舐其股，<u>江</u> 迄不动。既而欢跃直前，将龁其领。<u>江</u> 急以锤击狼脑，立毙。起置草中。少间，又一狼来，如前状，又毙之。以至中夜，杳无至者。忽小睡，梦父曰：“杀二物，足泄我恨。然首杀我者，其鼻白，此都非是。”<u>江</u> 醒，坚卧以伺之。既明，无所复得。欲曳狼归，恐惊母，遂投诸眢井而归。至夜复往，亦无至者。如此三四夜。忽一狼来啮其足，曳之以行。行数步，棘刺肉，石伤肤。<u>江</u> 若死者。狼乃置之地上，意将龁腹。<u>江</u> 骤起锤之，仆，又连锤之，毙。细视之，真白鼻也。大喜，负之以归，始告母。母泣从去，探眢井，得二狼焉。</p>
<p> <u>异史氏</u> 曰：“农家者流，乃有此英物耶？义烈发于血诚，非直勇也，智亦异焉。”</p>
<h2 id='chapter_3_026'>小二</h2>
<p> <u>滕</u> 邑<u>赵旺</u> ，夫妻奉佛，不茹荤血，乡中有“善人”之目。家称小有。一女<u>小二</u> ，绝慧美，<u>赵</u> 珍爱之。年六岁，使与兄<u>长春</u> 并从师读，凡五年而熟五经焉。同窗<u>丁生</u> ，字<u>紫陌</u> ，长于女三岁，文采风流，颇相倾爱。私以意告母，求婚<u>赵</u> 氏。<u>赵</u> 期以女字大家，故弗许。未几，<u>赵</u> 惑于<u>白莲教</u> 。<u>徐鸿儒</u> 既反，一家俱陷为贼。<u>小二</u> 知书善解，凡纸兵豆马之术，一见辄精。小女子师事<u>徐</u> 者六人，惟<u>二</u> 称最，因得尽传其术。<u>赵</u> 以女故，大得委任。</p>
<p>时<u>丁</u> 年十八，游<u>滕</u> 泮矣，而不肯论婚，意不忘<u>小二</u> 也。潜亡去，投<u>徐</u> 麾下。女见之喜，优礼逾于常格。女以<u>徐</u> 高足，主军务，昼夜出入，父母不得闲。<u>丁</u> 每宵见，尝斥绝诸役，辄至三漏。<u>丁</u> 私告曰：“小生此来，卿知区区之意否？”女云：“不知。”<u>丁</u> 曰：“我非妄意攀龙，所以故，实为卿耳。左道无济，止取灭亡，卿慧人，不念此乎？能从我亡，则寸心诚不负矣。”女怃然为间，豁然梦觉，曰：“背亲而行，不义，请告。”二人入陈利害，<u>赵</u> 不悟，曰：“我师神人，岂有舛错？”女知不可谏，乃易髫而髻，出二纸鸢，与<u>丁</u> 各跨其一，鸢肃肃展翼，似鹣鹣之鸟，比翼而飞。质明，抵<u>莱芜</u> 界。女以指拈鸢项，忽即敛堕。遂收鸢，更以双卫，驰至山阴里，托为避乱者，僦屋而居。</p>
<p>二人草草出，啬于装，薪储不给。<u>丁</u> 甚忧之。假粟比舍，莫肯贷以升斗。女无愁容，但质簪珥。闭门静对，猜灯谜，忆亡书，以是角低昂，负者，骈二指击腕臂焉。西邻<u>翁</u> 姓，绿林之雄也。一日，猎归。女曰：“富以其邻，我何忧？暂假千金，其与我乎！”<u>丁</u> 以为难。女曰：“我将使彼乐输也。”乃翦纸作判官状，置地下，覆以鸡笼。然后握<u>丁</u> 登榻，煮藏酒，检<span class="kindle-cn-specialtext-double">周礼</span> 为觞政：任言是某册第几叶，第几人，即共翻阅，其人得食傍、水傍、酉傍者饮，得酒部者倍之。既而女适得“酒人”，<u>丁</u> 以巨觥引满促釂。女乃祝曰：“若借得金来，君当得饮部。”<u>丁</u> 翻卷，得“鳖人”。女大笑曰：“事已谐矣！”滴漉授爵。<u>丁</u> 不服，女曰：“君是水族，宜作鳖饮。”方喧竞所，闻笼中戛戛。女起曰：“至矣。”启笼验视，则布囊中有巨金，累累充溢，<u>丁</u> 不胜愕喜。</p>
<p>后翁家媪抱儿来戏，窃言：“主人初归，篝灯夜坐。地忽暴裂，深不可底，一判官自内出，言：‘我地府司隶也。<u>太山</u> 帝君会诸冥曹，造暴客恶录，须银灯千架，架计重十两，施百架，则消灭罪愆。’主人骇惧，焚香叩祷，奉以千金。判官荏苒而入，地亦遂合。”夫妻听其言，故啧啧诧异之。而从此渐购牛马，蓄厮婢，自营宅第。</p>
<p>里无赖子窥其富，纠诸不逞，逾垣劫<u>丁</u> 。<u>丁</u> 夫妇始自梦中醒，则编菅爇照，寇集满屋。二人执<u>丁</u> ，又一人探手女怀。女袒而起，戟指而呵曰：“止，止！”盗十三人，皆吐舌呆立，痴若木偶。女始著袴下榻，呼集家人，一一反接其臂，逼令供吐明悉。乃责之曰：“远方人埋头涧谷，冀得相扶持，何不仁至此！缓急人所时有，窘急者不妨明告，我岂积殖自封者哉？豺狼之行，本合尽诛，但吾所不忍，姑释去，再犯不宥！”诸盗叩谢而去。</p>
<p>居无何，<u>鸿儒</u> 就擒，<u>赵</u> 夫妇妻子俱被夷诛，生赍金往赎<u>长春</u> 之幼子以归。儿时三岁，养为己出，使从姓<u>丁</u> ，名之<u>承祧</u> 。于是里中人渐知为<u>白莲教</u> 戚裔。适蝗害稼，女以纸鸢数百翼放田中，蝗远避，不入其陇，以是得无恙。里人共嫉之，群首于官，以为<u>鸿儒</u> 余党。官瞰其富，肉视之，收<u>丁</u> 。<u>丁</u> 以重赂啖令，始得免。女曰：“货殖之来也苟，固宜有散亡。然蛇蝎之乡，不可久居。”因贱售其业而去之，止于<u>益都</u> 之西鄙。</p>
<p>女为人灵巧，善居积，经纪过于男子。尝开琉璃厂，每进工人而指点之，一切棋灯，其奇式幻采，诸肆莫能及，以故直昂得速售。居数年，财益称雄。而女督课婢仆严，食指数百无冗口。暇辄与<u>丁</u> 烹茗著棋，或观书史为乐。钱谷出入，以及婢仆业，凡五日一课，女自持筹，<u>丁</u> 为之点籍唱名数焉。勤者赏赉有差，惰者鞭挞罚膝立。是日给假不夜作，夫妻设肴酒，呼婢辈度俚曲为笑。女明察如神，人无敢欺。而赏辄浮于其劳，故事易办。村中二百余家，凡贫者俱量给资本，乡以此无游惰。值大旱，女令村人设坛于野，乘舆夜出，<u>禹</u> 步作法，甘霖倾注，五里内悉获沾足。人益神之。女出未尝障面，村人皆见之。或少年群居，私议其美，及觌面逢之，俱肃肃无敢仰视者。每秋日，村中童子不能耕作者，授以钱，使采荼蓟，几二十年，积满楼屋。人窃非笑之。会<u>山左</u> 大饥，人相食，女乃出菜，杂粟赡饥者，近村赖以全活，无逃亡焉。</p>
<p> <u>异史氏</u> 曰：“<u>二</u> 所为，殆天授，非人力也。然非一言之悟，骈死已久。由是观之，世抱非常之才，而误入匪僻以死者，当亦不少。焉知同学六人中，遂无其人乎？使人恨不遇<u>丁生</u> 耳。”</p>
<h2 id='chapter_3_027'>庚娘</h2>
<p> <u>金大用</u> ，<u>中州</u> 旧家子也。聘<u>尤太守</u> 女，字<u>庚娘</u> ，丽而贤，逑好甚敦。以流寇之乱，家人离逖。<u>金</u> 携家南窜。途遇少年，亦偕妻以逃者，自言<u>广陵</u> <u>王十八</u> ，愿为前驱。<u>金</u> 喜，行止与俱。至河上，女隐告<u>金</u> 曰：“勿与少年同舟。彼屡顾我，目动而色变，中叵测也。”<u>金</u> 诺之。<u>王</u> 殷勤，觅巨舟，代<u>金</u> 运装，劬劳臻至，<u>金</u> 不忍却。又念其携有少妇，应亦无他。妇与<u>庚娘</u> 同居，意度亦颇温婉。<u>王</u> 坐舡头上，与橹人倾语，似其熟识戚好。未几，日落，水程迢递，漫漫不辨南北。<u>金</u> 四顾幽险，颇涉疑怪。顷之，皎月初升，见弥望皆芦苇。既泊，<u>王</u> 邀<u>金</u> 父子出户一豁，乃乘间挤<u>金</u> 入水。<u>金</u> 父见之，欲号，舟人以篙筑之，亦溺。生母闻声出窥，又筑溺之。<u>王</u> 始喊救。母出时，<u>庚娘</u> 在后，已微窥之。既闻一家尽溺，即亦不惊，但哭曰：“翁姑俱没，我安适归！”<u>王</u> 入劝：“娘子勿忧，请从我至<u>金陵</u> 。家中田庐，颇足赡给，保无虞也。”女收涕曰：“得如此，愿亦足矣。”<u>王</u> 大悦，给奉良殷。既暮，曳女求欢，女托体姅，<u>王</u> 乃就妇宿。初更既尽，夫妇喧竞，不知何由，但闻妇曰：“若所为，雷霆恐碎汝颅矣！”<u>王</u> 乃挝妇。妇呼云：“便死休！诚不愿为杀人贼妇！”<u>王</u> 吼怒，摔妇出，便闻骨董一声，遂哗言妇溺矣。</p>
<p>未几，抵<u>金陵</u> ，导<u>庚娘</u> 至家，登堂见媪。媪讶非故妇，<u>王</u> 言：“妇堕水死，新娶此耳。”归房，又欲犯之。<u>庚娘</u> 笑曰：“三十许男子，尚未经人道耶？市儿初合卺，亦须一杯薄浆酒，汝家沃饶，当即不难。清醒相对，是何体段？”<u>王</u> 喜，具酒对酌，<u>庚娘</u> 执爵，劝酬殷恳。<u>王</u> 渐醉，辞不饮，<u>庚娘</u> 引巨碗，强媚劝之，<u>王</u> 不忍拒，又饮之。于是酣醉，裸脱促寝。<u>庚娘</u> 撤器灭烛，托言溲溺。出房，以刀入，暗中以手索<u>王</u> 项，<u>王</u> 犹捉臂作昵声。<u>庚娘</u> 力切之，不死，号而起，又挥之，始殪。媪仿佛有闻，趋问之，女亦杀之。<u>王</u> 弟<u>十九</u> 觉焉。<u>庚娘</u> 知不免，急自刎，刀钝不可入，启户而奔。<u>十九</u> 逐之，已投池中矣。呼告居人，救之已死，色丽如生。共验<u>王</u> 尸，见窗上一函，开视，则女备述其冤状。群以为烈，谋敛赀作殡。天明，集视者数千人，见其容，皆朝拜之。终日间，得金百，于是葬诸南郊。好事者为之珠冠袍服，瘗藏丰满焉。</p>
<p>初，<u>金生</u> 之溺也，浮片板上，得不死。将晓，至<u>淮</u> 上，为小舟所救。舟盖富民<u>尹翁</u> 专设以拯溺者。<u>金</u> 既苏，诣翁申谢。翁优厚之，留教其子。<u>金</u> 以不知亲耗，将往探访，故不决。俄白：“捞得死叟及媪。”<u>金</u> 疑是父母，奔验果然。翁代营棺木。生方哀恸，又白：“拯一溺妇，自言<u>金生</u> 其夫。”生挥涕惊出，女子已至，殊非<u>庚娘</u> ，乃<u>王十八</u> 妇也。向<u>金</u> 大哭，请勿相弃，<u>金</u> 曰：“我方寸已乱，何暇谋人？”妇益悲。尹得其故，喜为天报，劝<u>金</u> 纳妇。<u>金</u> 以居丧为辞，且将复仇，惧细弱作累。妇曰：“如君言，脱<u>庚娘</u> 犹在，将以报仇居丧去之耶？”翁以其言善，请暂代收养，<u>金</u> 乃许之。卜葬翁媪，妇缞绖哭泣，如丧翁姑。既葬，<u>金</u> 怀刃托钵，将赴<u>广陵</u> 。妇止之曰：“妾<u>唐氏</u> ，祖居<u>金陵</u> ，与豺子同乡。前言<u>广陵</u> 者，诈也。且江湖水寇，半伊同党，仇不能复，只取祸耳。”<u>金</u> 徘徊不知所谋。</p>
<p>忽传女子诛仇事，洋溢河渠，姓名甚悉。<u>金</u> 闻之一快，然益悲。辞妇曰：“幸不污辱。家有烈妇如此，何忍负心再娶？”妇以业有成说，不肯中离，愿自居于媵妾。会有副将军<u>袁公</u> ，与<u>尹</u> 有旧，适将西发，过<u>尹</u> 。见生，大相知爱，请为记室。无何，流寇犯<u>顺</u> ，<u>袁</u> 有大勋，<u>金</u> 以参机务，叙劳，授游击以归。夫妇始成合卺之礼。</p>
<p>居数日，携妇诣<u>金陵</u> ，将以展<u>庚娘</u> 之墓。暂过<u>镇江</u> ，欲登<u>金山</u> 。漾舟中流，欻一艇过，中有一妪及少妇，怪少妇颇类<u>庚娘</u> 。舟疾过，妇自窗中窥<u>金</u> ，神情益肖。惊疑不敢追问，急呼曰：“看群鸭儿飞上天耶！”少妇闻之，亦呼云：“馋猧儿欲吃猫子腥耶！”盖当年闺中之隐谑也。<u>金</u> 大惊，返棹近之，真<u>庚娘</u> 。青衣扶过舟，相抱哀哭，伤感行旅。<u>唐氏</u> 以嫡礼见<u>庚娘</u> 。<u>庚娘</u> 惊问，<u>金</u> 始备述其由。<u>庚娘</u> 执手曰：“同舟一话，心常不忘，不图<u>吴</u> <u>越</u> 一家矣。蒙代葬翁姑，所当首谢，何以此礼相向？”乃以齿序，<u>唐</u> 少<u>庚娘</u> 一岁，妹之。</p>
<p>先是，<u>庚娘</u> 既葬，自不知历几春秋。忽一人呼曰：“<u>庚娘</u> ，汝夫不死，尚当重圆。”遂如梦醒。扪之，四面皆壁，始悟身死已葬。只觉闷闷，亦无所苦。有恶少窥其葬具丰美，发冢破棺，方将搜括，见<u>庚娘</u> 犹活，相共骇惧。<u>庚娘</u> 恐其害己，哀之曰：“幸汝辈来，使我得睹天日。头上簪珥，悉将去，愿鬻我为尼，更可少得直。我亦不泄也。”盗稽首曰：“娘子贞烈，神人共钦。小人辈不过贫乏无计，作此不仁。但无漏言幸矣，何敢鬻作尼！”<u>庚娘</u> 曰：“此我自乐之。”又一盗曰：“<u>镇江</u> <u>耿夫人</u> ，寡而无子，若见娘子，必大喜。”<u>庚娘</u> 谢之。自拔珠饰，悉付盗，盗不敢受，固与之，乃共拜受。遂载去，至<u>耿夫人</u> 家，托言舡风所迷。<u>耿夫人</u> ，巨家，寡媪自度。见<u>庚娘</u> 大喜，以为己出。适母子自<u>金山</u> 归也。<u>庚娘</u> 缅述其故。<u>金</u> 乃登舟拜母，母款之若婿。邀至家，留数日始归。后往来不绝焉。</p>
<p> <u>异史氏</u> 曰：“大变当前，淫者生之，贞者死焉。生者裂人眦，死者雪人涕耳。至如谈笑不惊，手刃仇雠，千古烈丈夫中，岂多匹俦哉！谁谓女子，遂不可比踪<u>彦云</u> 也？”</p>
<h2 id='chapter_3_028'>宫梦弼</h2>
<p> <u>柳芳华</u> ，<u>保定</u> 人。财雄一乡，慷慨好客，座上常百人。急人之急，千金不靳。宾友假贷常不还。惟一客<u>宫梦弼</u> ，<u>陕</u> 人，生平无所乞请。每至，辄经岁。词旨清洒，<u>柳</u> 与寝处时最多。<u>柳</u> 子名<u>和</u> ，时总角，叔之，<u>宫</u> 亦喜与<u>和</u> 戏。每<u>和</u> 自塾归，辄与发贴地砖，埋石子伪作埋金为笑。屋五架，掘藏几遍。众笑其行稚，而<u>和</u> 独悦爱之，尤较诸客昵。后十余年，家渐虚，不能供多客之求，于是客渐稀，然十数人彻宵谈宴，犹是常也。年既暮，日益落，尚割亩得直，以备鸡黍。<u>和</u> 亦挥霍，学父结小友，<u>柳</u> 不之禁。无何，<u>柳</u> 病卒，至无以治凶具。<u>宫</u> 乃自出囊金，为<u>柳</u> 经纪。<u>和</u> 益德之，事无大小，悉委<u>宫叔</u> 。<u>宫</u> 时自外入，必袖瓦砾，至室则抛掷暗陬，更不解其何意。<u>和</u> 每对<u>宫</u> 忧贫，<u>宫</u> 曰：“子不知作苦之难。无论无金，即授汝千金，可立尽也。男子患不自立，何患贫？”一日，辞欲归。<u>和</u> 泣嘱速返，<u>宫</u> 诺之，遂去。<u>和</u> 贫不自给，典质渐空。日望<u>宫</u> 至，以为经理，而<u>宫</u> 灭迹匿影，去如黄鹤矣。</p>
<p>先是，<u>柳</u> 生时，为<u>和</u> 论亲于<u>无极</u> <u>黄氏</u> ，素封也。后闻<u>柳</u> 贫，阴有悔心。<u>柳</u> 卒，讣告之，即亦不吊，犹以道远曲原之。<u>和</u> 服除，母遣自诣岳所，定婚期，冀<u>黄</u> 怜顾。比至，<u>黄</u> 闻其衣履穿敝，斥门者不纳，寄语云：“归谋百金，可复来，不然，请自此绝。”<u>和</u> 闻言痛哭。对门<u>刘媪</u> ，怜而进之食，赠钱三百，慰令归。母亦哀愤无策。因念旧客负欠者十常八九，俾择富贵者求助焉。<u>和</u> 曰：“昔之交我者为我财耳。使儿驷马高车，假千金，亦即匪难，如此景象，谁犹念曩恩、忆故好耶？且父与人金资，曾无契保，责负亦难凭也。”母故强之，<u>和</u> 从教。凡二十余日，不能致一文。惟优人<u>李四</u> ，旧受恩恤，闻其事，义赠一金。母子痛哭，自此绝望矣。</p>
<p> <u>黄女</u> 已及笄，闻父绝<u>和</u> ，窃不直之。<u>黄</u> 欲女别适。女泣曰：“<u>柳郎</u> 非生而贫者也。使富倍他日，岂仇我者所能夺乎？今贫而弃之，不仁！”<u>黄</u> 不悦，曲谕百端，女终不摇。翁妪并怒，旦夕唾骂之，女亦安焉。无何，夜遭寇劫，<u>黄</u> 夫妇炮烙几死，家中席卷一空。荏苒三载，家益零替。有西贾闻女美，愿以五十金致聘。<u>黄</u> 利而许之，将强夺其志。女察知其谋，毁装涂面，乘夜遁去，丐食于途，阅两月，始达<u>保定</u> ，访<u>和</u> 居址，直造其家。母以为乞人妇，故咄之，女呜咽自陈。母把手泣曰：“儿何形骸至此耶！”女又惨然而告以故，母子俱哭。便为盥沐，颜色光泽，眉目焕映，母子俱喜。然家三口，日仅一啖。母泣曰：“吾母子固应尔，所怜者，负吾贤妇！”女笑慰之曰：“新妇在乞人中，稔其况味，今日视之，觉有天堂地狱之别。”母为解颐。</p>
<p>女一日入闲舍中，见断草丛丛，无隙地，渐入内室，尘埃积中，暗陬有物堆积，蹴之迕足，拾视皆<u>朱提</u> 。惊走告<u>和</u> ，<u>和</u> 同往验视，则<u>宫</u> 往日所抛瓦砾，尽为白金。因念儿时常与瘗石室中，得毋皆金？而故第已典于东家，急赎归。断砖残缺，所藏石子俨然露焉，颇觉失望。及发他砖，则灿灿皆白镪也。顷刻间，数巨万矣。由是赎田产，市奴仆，门庭华好过昔日。因自奋曰：“若不自立，负我<u>宫叔</u> ！”刻志下帷，三年中乡选。乃躬赍白金往酬<u>刘媪</u> 。鲜衣射目，仆十余辈，皆骑怒马如龙。媪仅一屋，<u>和</u> 便坐榻上。人哗马腾，充溢里巷。<u>黄翁</u> 自女失亡，西贾逼退聘财，业已耗去殆半，售居宅，始得偿。以故困窘如<u>和</u> 曩日。闻旧婿烜燿，闭户自伤而已。媪沽酒备馔款<u>和</u> ，因述女贤，且惜女遁。问<u>和</u> 娶否，<u>和</u> 曰：“娶矣。”食已，强媪往视新妇，载与俱归。至家，女华妆出，群婢簇拥若仙。相见大骇，遂叙往旧，殷问父母起居。居数日，款洽优厚，制好衣，上下一新，始送令返。</p>
<p>媪诣<u>黄</u> 许报女耗，兼致存问，夫妇大惊。媪劝往投女，<u>黄</u> 有难色。既而冻馁难堪，不得已如<u>保定</u> 。既到门，见闬闳峻丽，阍人怒目张，终日不得通。一妇人出，<u>黄</u> 温色卑词，告以姓氏，求暗达女知。少间，妇出，导入耳舍，曰：“娘子极欲一觐，然恐郎君知，尚候隙也。翁几时来此？得毋饥否？”<u>黄</u> 因诉所苦。妇人以酒一盛、馔二簋，出置<u>黄</u> 前，又赠五金，曰：“郎君宴房中，娘子恐不得来。明旦，宜早去，勿为郎闻。”<u>黄</u> 诺之。早起趣装，则管钥未启，止于门中，坐襆囊以待。忽哗主人出，<u>黄</u> 将敛避，<u>和</u> 已睹之，怪问谁何，家人悉无以应。<u>和</u> 怒曰：“是必奸宄！可执赴有司。”众应声出，短绠绷系树间，<u>黄</u> 惭惧不知置词。未几，昨夕妇出，跪曰：“是某舅氏。以前夕来晚，故未告主人。”<u>和</u> 命释缚。妇送出门，曰：“忘嘱门者，遂致参差。娘子言：相思时，可使老夫人伪为卖花者，同<u>刘媪</u> 来。”<u>黄</u> 诺，归述于妪。</p>
<p>妪念女若渴，以告<u>刘媪</u> ，媪果与俱至<u>和</u> 家。凡启十余关，始达女所。女著帔顶髻，珠翠绮纨，散香气扑人，嘤咛一声，大小婢媪，奔入满侧，移金椅床，置双夹膝，慧婢瀹茗。各以隐语道寒暄，相视泪荧。至晚，除室安二媪，裀褥温耎，并昔年富时所未经。居三五日，女意殷渥。媪辄引空处，泣白前非。女曰：“我子母有何过不忘，但郎忿不解，妨他闻也。”每<u>和</u> 至，便走匿。一日，方促膝坐，<u>和</u> 遽入，见之，怒诟曰：“何物村妪，敢引身与娘子接坐！宜撮鬓毛令尽！”<u>刘媪</u> 急进曰：“此老身瓜葛，<u>王嫂</u> 卖花者，幸勿罪责。”<u>和</u> 乃上手谢过，即坐曰：“姥来数日，我大忙，未得展叙。<u>黄</u> 家老畜产尚在否？”笑云：“都佳，但是贫不可过。官人大富贵，何不一念翁婿情也？”<u>和</u> 击桌曰：“曩年非姥怜赐一瓯粥，更何得旋乡土！今欲得而寝处之，何念焉！”言至忿际，辄顿足起骂。女恚曰：“彼即不仁，是我父母。我迢迢远来，手皴瘃，足趾皆穿，亦自谓无负郎君，何乃对子骂父，使人难堪？”<u>和</u> 始敛怒，起身去。</p>
<p> <u>黄妪</u> 愧丧无色，辞欲归，女以二十金私付之。既归，旷绝音问，女深以为念，<u>和</u> 乃遣人招之。夫妻至，惭怍无以自容。<u>和</u> 谢曰：“旧岁辱临，又不明告，遂使开罪良多。”<u>黄</u> 但唯唯。<u>和</u> 为更易衣履。留月余，<u>黄</u> 心终不自安，数告归。<u>和</u> 遗白金百两曰：“西贾五十金，我今倍之。”<u>黄</u> 汗颜受之。<u>和</u> 以舆马送还，暮岁称小丰焉。</p>
<p> <u>异史氏</u> 曰：“<u>雍门</u> 泣后，朱履杳然，令人愤气杜门，不欲复交一客。然良朋葬骨，化石成金，不可谓非慷慨好客之报也。闺中人坐享高奉，俨然如嫔嫱，非贞异如<u>黄</u> 卿，孰克当此而无愧者乎？造物之不妄降福泽也如是。”</p>
<p>乡有富者，居积取盈，搜算入骨。窖镪数百，惟恐人知，故衣败絮、啖糠粃以示贫。亲友偶来，亦曾无作鸡黍之事。或言其家不贫，便瞋目作怒，其仇如不共戴天。暮年，日餐榆屑一升，臂上皮折垂一寸长，而所窖终不肯发。后渐尫羸，濒死，两子环问之，犹未遽告。迨觉果危急，欲告子，子至，已舌蹇不能声，惟爬抓心头，呵呵而已。死后，子孙不能具棺木，遂藁葬焉。呜呼！若窖金而以为富，则大帑数千万，何不可指为我有哉？愚已！</p>
<h2 id='chapter_3_029'>雊鹆</h2>
<p> <u>王汾滨</u> 言：其乡有养八哥者，教以语言，甚狎习，出游必与之俱，相将数年矣。一日，将过<u>绛州</u> ，去家尚远，而资斧已罄。其人愁苦无策。鸟云：“何不售我？送我王邸，当得善价，不愁归路无赀也。”其人云：“我安忍！”鸟言：“不妨。主人得价疾行，待我城西二十里大树下。”其人从之。携至城，相问答，观者渐众。有中贵见之，闻诸王。王召入，欲买之。其人曰：“小人相依为命，不愿卖。”王问鸟：“汝愿住否？”言：“愿住。”王喜。鸟又言：“给价十金，勿多予。”王益喜，立畀十金。其人故作懊恨状而去。王与鸟言，应对便捷。呼肉啖之，食已，鸟曰：“臣要浴。”王命金盆贮水，开笼令浴。浴已，飞檐间，梳翎抖羽，尚与王喋喋不休。顷之，羽燥，翩跹而起，操<u>晋</u> 声曰：“臣去呀！”顾盼已失所在。王及内侍，仰面咨嗟，急觅其人，则已渺矣。后有往<u>秦</u> 中者，见其人携鸟在<u>西安</u> 市上。<u>毕载积</u> 先生记。</p>
<h2 id='chapter_3_030'>刘海石</h2>
<p> <u>刘海石</u> ，<u>蒲台</u> 人，避乱于<u>滨州</u> 。时十四岁，与<u>滨州</u> 生<u>刘沧客</u> 同函丈，因相善，订为昆季。无何，<u>海石</u> 失怙恃，奉丧而归，音问遂阙。<u>沧客</u> 家颇裕，年四十，生二子：长子<u>吉</u> ，十七岁，为邑名士；次子亦慧。<u>沧客</u> 又内邑中<u>倪</u> 氏女，大嬖之。后半年，长子患脑痛卒，夫妻大惨。无几何，妻病又卒，逾数月，长媳又死，而婢仆之丧亡，且相继也。<u>沧客</u> 哀悼，殆不能堪。</p>
<p>一日，方坐愁间，忽阍人通<u>海石</u> 至。<u>沧客</u> 喜，急出门迎以入。方欲展寒温，<u>海石</u> 忽惊曰：“兄有灭门之祸，不知耶？”<u>沧客</u> 愕然，莫解所以。<u>海石</u> 曰：“久失闻问，窃疑近况未必佳也。”<u>沧客</u> 泫然，因以状对。<u>海石</u> 欷歔。既而笑曰：“灾殃未艾，余初为兄吊也。然幸而遇仆，请为兄贺。”<u>沧客</u> 曰：“久不晤，岂近精‘越人术’耶？”<u>海石</u> 曰：“是非所长。阳宅风鉴，颇能习之。”<u>沧客</u> 喜，便求相宅。</p>
<p> <u>海石</u> 入宅，内外遍观之。已而请睹诸眷口，<u>沧客</u> 从其教，使子媳婢妾，俱见于堂。<u>沧客</u> 一一指示。至<u>倪</u> ，<u>海石</u> 仰天而视，大笑不已。众方惊疑，但见<u>倪女</u> 战慄无色，身暴缩短，仅二尺余。<u>海石</u> 以界方击其首，作石缶声。<u>海石</u> 揪其发，检脑后，见白发数茎，欲拔之。女缩项跪啼，言即去，但求勿拔。<u>海石</u> 怒曰：“汝凶心尚未死耶？”就项后拔去之。女随手而变，黑色如狸。众大骇。</p>
<p> <u>海石</u> 掇纳袖中，顾子妇曰：“媳受毒已深，背上当有异，请验之。”妇羞，不肯袒示。<u>刘</u> 子固强之，见背上白毛，长四指许。<u>海石</u> 以针挑出，曰：“此毛已老，七日即不可救。”又视<u>刘</u> 子，亦有毛，裁二指，曰：“似此可月余死耳。”<u>沧客</u> 以及婢仆，并刺之。曰：“仆适不来，一门无噍类矣。”问：“此何物？”曰：“亦狐属。吸人神气以为灵，最利人死。”<u>沧客</u> 曰：“久不见君，何能神异如此！无乃仙乎？”笑曰：“特从师习小技耳，何遽云仙。”问其师，答云：“<u>山石道人</u> 。适此物，我不能死之，将归献俘于师。”</p>
<p>言已，告别。觉袖中空空，骇曰：“亡之矣！尾末有大毛未去，今已遁去。”众俱骇然。<u>海石</u> 曰：“领毛已尽，不能化人，止能化兽，遁当不远。”于是入室而相其猫，出门而嗾其犬，皆曰无之。启圈，笑曰：“在此矣。”<u>沧客</u> 视之，多一豕。闻<u>海石</u> 笑，遂伏，不敢少动。提耳捉出，视尾上白毛一茎，硬如针。方将检拔，而豕转侧哀鸣，不听拔。<u>海石</u> 曰：“汝造孽既多，拔一毛犹不肯耶？”执而拔之，随手复化为狸。</p>
<p>纳袖欲出，<u>沧客</u> 苦留，乃为一饭。问后会，曰：“此难预定。我师立愿弘，常使我等遨世上，拔救众生，未必无再见时。”及别后，细思其名，始悟曰：“<u>海石</u> 殆仙矣。‘山石’合一‘岩’字，盖<u>吕仙</u> 讳也。”</p>
<h2 id='chapter_3_031'>谕鬼</h2>
<p> <u>青州</u> <u>石</u> 尚书<u>茂华</u> 为诸生时，郡门外有大渊，不雨亦不涸。邑中获大寇数十名，刑于渊上。鬼聚为祟，经过者辄被曳入。一日，有某甲正遭困厄，忽闻群鬼惶窜曰：“<u>石尚书</u> 至矣！”未几，公至，甲以状告。公以垩灰题壁示云：“<u>石某</u> 为禁约事：照得厥念无良，致婴雷霆之怒；所谋不轨，遂遭钺之诛。只宜返罔两之心，争相忏悔；庶几洗髑髅之血，脱此沉沦。尔乃生已极刑，死犹聚恶。跳踉而至，披发成群；踯躅以前，搏膺作厉。黄泥塞耳，辄逞鬼子之凶；白昼为妖，几断行人之路！彼丘陵三尺外，管辖由人；岂乾坤两大中，凶顽任尔？谕后各宜潜踪，勿犹怙恶。<u>无定河</u> 边之骨，静待轮回；金闺梦里之魂，还践乡土。如蹈前愆，必贻后悔！”自此鬼患遂绝，渊亦寻干。</p>
<h2 id='chapter_3_032'>泥鬼</h2>
<p>余乡<u>唐</u> 太史<u>济武</u> ，数岁时，有表亲某，相携戏寺中。太史童年磊落，胆即最豪，见庑中泥鬼，睁琉璃眼，甚光而巨，爱之，阴以指抉取，怀之而归。既抵家，某暴病不语。移时忽起，厉声曰：“何故抉我睛！”噪叫不休。众莫之知，太史始言所作。家人乃祝曰：“童子无知，戏伤尊目，行奉还也。”乃大言曰：“如此。我便当去。”言讫，仆地遂绝，良久而苏，问其所言，茫不自觉。乃送睛仍安鬼眶中。</p>
<p> <u>异史氏</u> 曰：“登堂索睛，土偶何其灵也？<u>顾太史</u> 抉睛，而何以迁怒于同游？盖以玉堂之贵，而且至性觥觥，观其上书北阙，拂袖南山，神且惮之，而况鬼乎！”</p>
<h2 id='chapter_3_033'>梦别</h2>
<p> <u>王春</u> ，<u>李先生</u> 之祖，与先叔祖<u>玉田公</u> 交最善。一夜，梦公至其家，黯然相语。问：“何来？”曰：“仆将长往，故与君别耳。”问：“何之？”曰：“远矣。”遂出。送至谷中，见石壁有裂罅，便拱手作别，以背向罅，逡巡倒行而入，呼之不应，因而惊寤。及明，以告太公<u>敬一</u> ，且使备吊具，曰：“<u>玉田公</u> 捐舍矣！”太公请先探之，信，而后吊之。不听，竟以素服往。至门，则提旛挂矣。</p>
<p>呜呼！古人于友，其死生相信如此。丧舆待<u>巨卿</u> 而行，岂妄哉！</p>
<h2 id='chapter_3_034'>犬灯</h2>
<p> <u>韩</u> 光禄<u>大千</u> 之仆，夜宿厦间，见楼上有灯，如明星。未几，荧荧飘落，及地化为犬。睨之，转舍后去。急起，潜尾之，入园中，化为女子。心知其狐，还卧故所。俄，女子自后来，仆阳寐以观其变。女俯而撼之，仆伪作醒状，问其为谁，女不答。仆曰：“楼上灯光，非子也耶？”女曰：“既知之，何问焉？”遂共宿止，昼别宵会，以为常。</p>
<p>主人知之，使二人夹仆卧。二人既醒，则身卧床下，亦不知堕自何时。主人益怒，谓仆曰：“来时，当捉之来。不然，则有鞭楚！”仆不敢言，诺而退。因念：捉之难，不捉，惧罪。展转无策。忽忆女子一小红衫，密著其体，未肯暂脱，必其要害，执此可以胁之。夜分，女至，问：“主人嘱汝捉我乎？”曰：“良有之。但我两人情好，何肯此为？”及寝，阴掬其衫。女急啼，力脱而去。从此遂绝。</p>
<p>后仆自他方归，遥见女子坐道周，至前，则举袖障面。仆下骑，呼曰：“何作此态？”女乃起，握手曰：“我谓子已忘旧好矣。既恋恋有故人意，情尚可原。前事出于主命，亦不汝怪也。但缘分已尽，今设小酌，请入为别。”时秋初，高粱正茂。女携与俱入，则中有巨第。系马而入，厅堂中酒肴已列。甫坐，群婢行炙。日将暮，仆有事，欲覆主命，遂别。既出，则依然田陇耳。</p>
<h2 id='chapter_3_035'>番僧</h2>
<p>释体空言：在<u>青州</u> ，见二番僧，象貌奇古，耳缀双环，被黄布，须发鬈如。自言从<u>西域</u> 来。闻太守重佛，谒之。太守遣二隶，送诣丛林。和尚<u>灵辔</u> ，不甚礼之。执事者见其人异，私款之，止宿焉。或问：“<u>西域</u> 多异人，罗汉得无有奇术否？”其一冁然笑，出手于袖，掌中托小塔，高裁盈尺，玲珑可爱。壁上最高处，有小龛，僧掷塔其中，矗然端立，无少偏倚。视塔上有舍利放光，照耀一室。少间，以手招之，仍落掌中。其一僧乃袒臂，伸左肱，长可六七尺，而右肱缩无有矣。转伸右肱，亦如左状。</p>
<h2 id='chapter_3_036'>狐妾</h2>
<p> <u>莱芜</u> <u>刘洞九</u> ，官<u>汾州</u> 。独坐署中，闻亭外笑语渐近。入室，则四女子，一四十许，一可三十，一二十四五已来，末后一垂髫者，并立几前，相视而笑。<u>刘</u> 固知官署多狐，置不顾。少间，垂髫者出一红巾，戏抛面上。<u>刘</u> 拾掷窗间，仍不顾。四女一笑而去。一日，年长者来，谓<u>刘</u> 曰：“舍妹与君有缘，愿无弃葑菲。”<u>刘</u> 漫应之，女遂去。俄偕一婢，拥垂髫儿来，俾与<u>刘</u> 并肩坐，曰：“一对好凤侣，今夜谐花烛。勉事<u>刘郎</u> ，我去矣。”<u>刘</u> 谛视，光艳无俦，遂与燕好。诘其行踪，女曰：“妾固非人，而实人也。妾，前官之女，蛊于狐，奄忽以死，窆园内。众狐以术生我，遂飘然若狐。”<u>刘</u> 因以手探尻际。女觉之，笑曰：“君将无谓狐有尾耶？”转身云：“请试扪之。”自此，遂留不去。每行坐与小婢俱，家人俱尊以小君礼。婢媪参谒，赏赉甚丰。</p>
<p>值<u>刘</u> 寿辰，宾客烦多，共三十余筵，须庖人甚众，先期牒拘，仅一二到者，<u>刘</u> 不胜恚。女知之，便言：“勿忧。庖人既不足用，不如并其来者遣之。妾固短于才，然三十席亦不难办。”<u>刘</u> 喜，命以鱼肉姜桂，悉移内署。家中人但闻刀砧声，繁碎不绝。门内设一几，行炙者置柈其上，转视，则肴俎已满。托去复来，十余人络绎于道，取之不竭。末后，行炙人来索汤饼，内言曰：“主人未尝预嘱，咄嗟何以办？”既而曰：“无已，其假之。”少顷，呼取汤饼。视之，三十余碗，蒸腾几上。客既去，乃谓<u>刘</u> 曰：“可出金资，偿某家汤饼。”<u>刘</u> 使人将直去，则其家失汤饼，方共惊异，使至，疑始解。一夕夜酌，偶思<u>山东</u> 苦醁。女请取之，遂出门去。移时返曰：“门外一罂，可供数日饮。”<u>刘</u> 视之，果得酒，真家中<u>瓮头春</u> 也。</p>
<p>越数日，夫人遣二仆如<u>汾</u> 。途中一仆曰：“闻<u>狐夫人</u> 犒赏优厚，此去得赏金，可买一裘。”女在署已知之，向<u>刘</u> 曰：“家中人将至。可恨伧奴无礼，必报之。”明日，仆甫入城，头大痛，至署，抱首号呼。共拟进医药，<u>刘</u> 笑曰：“勿须疗，时至当自瘥。”众疑其获罪小君，仆自思，初来未解装，罪何由得？无所告诉，漫膝行而哀之。帘中语曰：“尔谓夫人，则亦已耳，何谓狐也？”仆乃悟，叩不已。又曰：“既欲得裘，何得复无礼？”已而曰：“汝愈矣。”言已，仆病若失。仆拜欲出，忽自帘中掷一裹出，曰：“此一羔羊裘也，可将去。”仆解视，得五金。<u>刘</u> 问家中消息，仆言都无事，惟夜失藏酒一罂，稽其时日，即取酒夜也。群惮其神，呼之“圣仙”。<u>刘</u> 为绘小像。</p>
<p>时<u>张道一</u> 为提学使，闻其异，以桑梓谊诣<u>刘</u> ，欲乞一面。女拒之。<u>刘</u> 示以像，<u>张</u> 强携而去。归悬座右，朝夕祝之云：“以卿丽质，何之不可？乃托身于鬖鬖之老！下官殊不恶于洞九，何不一惠顾？”女在署忽谓<u>刘</u> 曰：“<u>张公</u> 无礼，当小惩之。”一日，<u>张</u> 方祝，似有人以界方击额，崩然甚痛。大惧，反卷。<u>刘</u> 诘之，使隐其故而诡对之。<u>刘</u> 笑曰：“主人额上得毋痛否？”使不能欺，以实告。</p>
<p>无何，婿<u>亓生</u> 来，请觐之，女固辞。<u>亓</u> 请之坚。<u>刘</u> 曰：“婿非他人，何拒之深？”女曰：“婿相见，必当有以赠之，渠望我奢，自度不能满其志，故适不欲见耳。”既固请之，乃许以十日见。及期，<u>亓</u> 入，隔帘揖之，少致存问。仪容隐约，不敢审谛。既退，数步之外，辄回眸注盼。但闻女言曰：“阿婿回首矣！”言已，大笑，烈烈如鸮鸣。<u>亓</u> 闻之，胫股皆软，摇摇然若丧魂魄。既出，坐移时，始稍定。乃曰：“适闻笑声，如听霹雳，竟不觉身为己有。”少顷，婢以女命，赠<u>亓</u> 二十金。<u>亓</u> 受之，谓婢曰：“圣仙日与丈人居，宁不知我素性挥霍，不惯使小钱耶？”女闻之，曰：“我固知其然。囊底适罄，向结伴至<u>汴梁</u> ，其城为<u>河伯</u> 占据，库藏皆没水中，入水各得些须，何能饱无餍之求？且我纵能厚馈，彼福薄亦不能任。”</p>
<p>女凡事能先知，遇有疑难，与议，无不剖。一日，并坐，忽仰天大惊曰：“大劫将至，为之奈何！”<u>刘</u> 惊问家口，曰：“余悉无恙，独二公子可虑。此处不久将为战场，君当求差远去，庶免于难。”<u>刘</u> 从之。乞于上官，得解饷<u>云</u> <u>贵</u> 间。道里辽远，闻者吊之，而女独贺。无何，<u>姜瓖</u> 叛，<u>汾州</u> 没为贼窟。<u>刘</u> 仲子自<u>山东</u> 来，适遭其变，遂被害。城陷，官僚皆罹于难，惟<u>刘</u> 以公出得免。盗平，<u>刘</u> 始归。寻以大案罣误，贫至饔飧不给，而当道者又多所需索，因而窘忧欲死。女曰：“勿忧，床下三千金，可资用度。”<u>刘</u> 大喜，问：“窃之何处？”曰：“天下无主之物，取之不尽，何庸窃乎。”<u>刘</u> 借谋得脱归，女从之。后数年忽去，纸裹数事留赠，中有丧家挂门之小旙，长二寸许，群以为不祥。<u>刘</u> 寻卒。</p>
<h2 id='chapter_3_037'>雷曹</h2>
<p> <u>乐云鹤</u> 、<u>夏平子</u> ，二人少同里，长同斋，相交莫逆。<u>夏</u> 少慧，十岁知名。<u>乐</u> 虚心事之，<u>夏</u> 亦相规不倦，<u>乐</u> 文思日进，由是名并著，而潦倒场屋，战辄北。无何，<u>夏</u> 遘疫卒，家贫不能葬，<u>乐</u> 锐身自任之。遗襁褓子及未亡人，<u>乐</u> 以时恤诸其家，每得升斗，必析而二之，<u>夏</u> 妻子赖以活。于是士大夫益贤<u>乐</u> 。<u>乐</u> 恒产无多，又代<u>夏生</u> 忧内顾，家计日蹙，乃叹曰：“文如<u>平子</u> ，尚碌碌以没，而况于我！人生富贵须及时，戚戚终岁，恐先狗马填沟壑，负此生矣，不如早自图也。”于是去读而贾。操业半年，家赀小泰。</p>
<p>一日，客<u>金陵</u> ，休于旅舍。见一人颀然而长，筋骨隆起，彷徨座侧，色黯淡，有戚容。<u>乐</u> 问：“欲得食耶？”其人亦不语。<u>乐</u> 推食食之，则以手掬啖，顷刻已尽。<u>乐</u> 又益以兼人之馔，食复尽。遂命主人割豚肩，堆以蒸饼，又尽数人之餐。始果腹而谢曰：“三年以来，未尝如此饫饱。”<u>乐</u> 曰：“君固壮士，何飘泊若此？”曰：“罪婴天谴，不可说也。”问其里居，曰：“陆无屋，水无舟，朝村而暮郭耳。”<u>乐</u> 整装欲行，其人相从，恋恋不去。<u>乐</u> 辞之，告曰：“君有大难，吾不忍忘一饭之德。”<u>乐</u> 异之，遂与偕行。途中曳与同餐，辞曰：“我终岁仅数餐耳。”益奇之。</p>
<p>次日，渡<u>江</u> ，风涛暴作，估舟尽覆，<u>乐</u> 与其人悉没<u>江</u> 中。俄风定，其人负<u>乐</u> 踏波出，登客舟，又破浪去；少时，挽一船至，扶<u>乐</u> 入，嘱<u>乐</u> 卧守，复跃入<u>江</u> ，以两臂夹货出，掷舟中；又入之：数入数出，列货满舟。<u>乐</u> 谢曰：“君生我亦良足矣，敢望珠还哉！”检视货财，并无亡失。益喜，惊为神人，放舟欲行。其人告退，<u>乐</u> 苦留之，遂与共济。<u>乐</u> 笑云：“此一厄也，止失一金簪耳。”其人欲复寻之，<u>乐</u> 方劝止，已投水中而没。惊愕良久，忽见含笑而出，以簪授<u>乐</u> 曰：“幸不辱命。”<u>江</u> 上人罔不骇异。</p>
<p> <u>乐</u> 与归，寝处共之。每十数日始一食，食则啖嚼无算。一日，又言别，<u>乐</u> 固挽之。适昼晦欲雨，闻雷声，<u>乐</u> 曰：“云间不知何状，雷又是何物？安得至天上视之，此疑乃可解。”其人笑曰：“君欲作云中游耶？”少时，<u>乐</u> 倦甚，伏榻假寐。既醒，觉身摇摇然，不似榻上，开目，则在云气中，周身如絮。惊而起，晕如舟上，踏之，耎无地。仰视星斗，在眉目间。遂疑是梦。细视星嵌天上，如老莲实之在蓬也，大者如瓮，次如瓿，小如盎盂。以手撼之，大者坚不可动，小星动摇，似可摘而下者，遂摘其一，藏袖中。拨云下视，则银海苍茫，见城郭如豆。愕然自念：设一脱足，此身何可复问。俄见二龙夭矫，驾缦车来，尾一掉，如鸣牛鞭。车上有器，围皆数丈，贮水满之。有数十人，以器掬水，遍洒云间。忽见<u>乐</u> ，共怪之。<u>乐</u> 审所与壮士在焉，语众曰：“是吾友也。”因取一器授<u>乐</u> ，令洒。时苦旱，<u>乐</u> 接器排云，约望故乡，尽情倾注。未几，谓<u>乐</u> 曰：“我本雷曹，前误行雨，罚谪三载。今天限已满，请从此别。”乃以驾车之绳万尺掷前，使握端缒下。<u>乐</u> 危之，其人笑言：“不妨。”<u>乐</u> 如其言，飗飗然瞬息及地。视之，则堕立村外。绳渐收入云中，不可见矣。时久旱，十里外，雨仅盈指，独<u>乐</u> 里沟浍皆满。</p>
<p>归探袖中，摘星仍在。出置案上，黯黝如石，入夜，则光明焕发，映照四壁。益宝之，什袭而藏。每有佳客，出以照饮。正视之，则条条射目。一夜，妻坐对握发，忽见星光渐小如萤，流动横飞。妻方怪咤，已入口中，咯之不出，竟已下咽。愕奔告<u>乐</u> ，<u>乐</u> 亦奇之。既寝，梦<u>夏平子</u> 来，曰：“我少微星也。君之惠好，在中不忘。又蒙自天上携归，可云有缘。今为君嗣，以报大德。”<u>乐</u> 三十无子，得梦甚喜。自是妻果娠。及临蓐，光耀满室，如星在几上时，因名“<u>星儿</u> ”。机警非常，十六岁，及进士第。</p>
<p> <u>异史氏</u> 曰：“<u>乐子</u> 文章名一世，忽觉苍苍之位置我者不在是，遂弃毛锥如脱屣，此与燕颔投笔者，何以少异？至雷曹感一饭之德，少微酬良友之知，岂神人之私报恩施哉，乃造物之公报贤豪耳！”</p>
<h2 id='chapter_3_038'>赌符</h2>
<p> <u>韩道士</u> ，居邑中之<u>天齐庙</u> ，多幻术，共名之“仙”。先子与最善，每适城，辄造之。一日，与先叔赴邑，拟访<u>韩</u> ，适遇诸途。<u>韩</u> 付钥曰：“请先往启门坐，少旋我即至。”乃如其言。诣庙发扃，则<u>韩</u> 已坐室中。诸如此类。</p>
<p>先是，有敝族人嗜博赌，因先子亦识<u>韩</u> 。值<u>大佛寺</u> 来一僧，专事樗蒲，赌甚豪。族人见而悦之，罄赀往赌，大亏。心益热，典质田产，复往，终夜尽丧。邑邑不得志，便道诣<u>韩</u> ，精神惨淡，言语失次。<u>韩</u> 问之，具以实告。<u>韩</u> 笑云：“常赌无不输之理。倘能戒赌，我为汝覆之。”族人曰：“倘得珠还合浦，花骨头当铁杵碎之！”<u>韩</u> 乃以纸书符，授佩衣带间。嘱曰：“但得故物即已，勿得<u>陇</u> 复望<u>蜀</u> 也。”又付千钱，约赢而偿之。</p>
<p>族人大喜而往，僧验其赀，易之，不屑与赌。族人强之，请以一掷为期，僧笑而从之。乃以千钱为孤注。僧掷之无所胜负，族人接色，一掷成采。僧复以两千为注，又败。渐增至十余千，明明枭色，呵之，皆成卢雉。计前所输，顷刻尽覆，阴念再赢数千亦更佳，乃复博，则色渐劣。心怪之，起视带上，则符已亡矣，大惊而罢。载钱归庙，除偿<u>韩</u> 外，追而计之，并末后所失，适符原数也。已乃愧谢失符之罪，<u>韩</u> 笑曰：“已在此矣。固嘱勿贪，而君不听，故取之。”</p>
<p> <u>异史氏</u> 曰：“天下之倾家者，莫速于博；天下之败德者，亦莫甚于博。入其中者，如沉迷海，将不知所底矣。夫商农之人，具有本业；诗书之士，尤惜分阴。负耒横经，固成家之正路；清谈薄饮，犹寄兴之生涯。尔乃狎比淫朋，缠绵永夜。倾囊倒箧，悬金于崄巇之天；呵雉呼卢，乞灵于淫昏之骨。盘旋五木，似走圆珠；手握多张，如擎团扇。左觑人而右顾己，望穿鬼子之睛；阳示弱而阴用强，费尽罔两之技。门前宾客待，犹恋恋于场头；舍上火烟生，尚眈眈于盆里。忘餐废寝，则久入成迷；舌敝唇焦，则相看似鬼。迨夫全军尽没，热眼空窥。视局中则叫号浓焉，技痒英雄之臆；顾橐底而贯索空矣，灰寒壮士之心。引颈徘徊，觉白手之无济；垂头萧索，始玄夜以方归。幸交谪之人眠，恐惊犬吠；苦久虚之腹饿，敢怨羹残？既而鬻子质田，冀还珠于合浦；不意火灼毛尽，终捞月于沧江。及遭败后我方思，已作下流之物；试问赌中谁最善？群指无袴之公。甚而枵腹难堪，遂栖身于暴客；搔头莫度，至仰给于香奁。呜呼！败德丧行，倾产亡身，孰非博之一途致之哉！”</p>
<h2 id='chapter_3_039'>阿霞</h2>
<p> <u>文登</u> <u>景星</u> 者，少有重名。与<u>陈生</u> 比邻而居，斋隔一短垣。一日，<u>陈</u> 暮过荒落之墟，闻女子啼松柏间，近临，则树横枝有悬带，若将自经。<u>陈</u> 诘之，挥涕而对曰：“母远去，托妾于外兄。不图狼子野心，畜我不卒。伶仃如此，不如死！”言已，复泣。<u>陈</u> 解带，劝令适人。女虑无可托者。<u>陈</u> 请暂寄其家，女从之。既归，挑灯审视，丰韵殊绝。大悦，欲乱之。女厉声抗拒，纷纭之声，达于间壁。<u>景生</u> 逾垣来窥，<u>陈</u> 乃释女。女见<u>景</u> ，凝眸停谛，久乃奔去。二人共逐之，不知去向。</p>
<p> <u>景</u> 归，阖户欲寝，则女子盈盈自房中出。惊问之，答曰：“彼德薄福浅，不可终托。”<u>景</u> 大喜，诘其姓氏，曰：“妾祖居于<u>齐</u> ，为<u>齐</u> 姓，小字<u>阿霞</u> 。”入以游词，笑不甚拒，遂与寝处。斋中多友人来往，女恒隐闭深房。过数日，曰：“妾姑去。此处烦杂，困人甚。继今，请以夜卜。”问：“家何所？”曰：“正不远耳。”遂早去。夜果复来，欢爱綦笃。又数日，谓<u>景</u> 曰：“我两人情好虽佳，终属苟合。家君宦游西疆，明日将从母去，容即乘间禀命，而相从以终焉。”问：“几日别？”约以旬终。既去，<u>景</u> 思斋居不可常，移诸内，又虑妻妒，计不如出妻。志既决，妻至辄诟厉。妻不堪其辱，涕欲死。<u>景</u> 曰：“死恐见累，请蚤归。”遂促妻行。妻啼曰：“从子十年，未尝有失德，何决绝如此！”<u>景</u> 不听，逐愈急，妻乃出门去。自是垩壁清尘，引领翘待，不意信杳青鸾，如石沉海。妻大归后，数浼知交，请复于<u>景</u> ，<u>景</u> 不纳，遂适<u>夏侯</u> 氏。<u>夏侯</u> 里居，与<u>景</u> 接壤，以田畔之故，世有隙。<u>景</u> 闻之，益大恚恨。然犹冀<u>阿霞</u> 复来，差足自慰。越年余，并无踪绪。</p>
<p>会海神寿，祠内外士女云集，<u>景</u> 亦在。遥见一女，甚似<u>阿霞</u> 。<u>景</u> 近之，入于人中；从之，出于门外；又从之，飘然竟去。<u>景</u> 追之不及，恨悒而返。后半载，适行于途，见一女郎，著朱衣，从苍头，鞚黑卫来，望之，<u>霞</u> 也。因问从人：“娘子为谁？”答言：“南村<u>郑公子</u> 继室。”又问：“娶几时矣？”曰：“半月耳。”<u>景</u> 思：得毋误耶？女郎闻语，回眸一睇，<u>景</u> 视，真<u>霞</u> 。见其已适他姓，愤填胸臆，大呼：“<u>霞娘</u> ！何忘旧约？”从人闻呼主妇，欲奋老拳，女急止之。启幛纱谓<u>景</u> 曰：“负心人何颜相见？”<u>景</u> 曰：“卿自负仆，仆何尝负卿？”女曰：“负夫人甚于负我！结发者如是，而况其他？向以祖德厚，名列桂籍，故委身相从。今以弃妻故，冥中削尔禄秩，今科亚魁<u>王昌</u> ，即替汝名者也。我已归<u>郑君</u> ，无劳复念。”<u>景</u> 俯首帖耳，口不能道一词。视女子，策蹇去如飞，怅恨而已。</p>
<p>是科，<u>景</u> 落第，亚魁果<u>王</u> 氏<u>昌</u> 名。<u>郑</u> 亦捷。<u>景</u> 以是得薄幸名，四十无偶，家益替，恒趁食于亲友家。偶诣<u>郑</u> ，<u>郑</u> 款之，留宿焉。女窥客，见而怜之。问<u>郑</u> 曰：“堂上客，非<u>景庆云</u> 耶？”问所自识，曰：“未适君时，曾避难其家，亦深得其豢养。彼行虽贱，而祖德未斩，且与君为故人，亦宜有绨袍之义。”<u>郑</u> 然之，易其败絮，留以数日。夜分欲寝，有婢持廿余金赠<u>景</u> 。女在窗外言曰：“此私贮，聊酬夙好，可将去，觅一良匹。幸祖德厚，尚足及子孙。无复丧检，以促余龄。”<u>景</u> 感谢之。既归，以十余金买搢绅家婢，甚丑悍。举一子，后登两榜。<u>郑</u> 官至吏部郎。既没，女送葬归，启舆则虚无人矣，始知其非人也。</p>
<p>噫！人之无良，舍其旧而新是谋，卒之卵覆而鸟亦飞，天之所报亦惨矣！</p>
<h2 id='chapter_3_040'>李司鉴</h2>
<p> <u>李司鉴</u> ，<u>永年</u> 举人也。于<u>康熙</u> 四年九月二十八日，打死其妻<u>李氏</u> 。地方报<u>广平</u> ，行<u>永年</u> 查审。司鉴在府前，忽于肉架下，夺一屠刀，奔入<u>城隍庙</u> ，登戏台上，对神而跪，自言：“神责我不当听信奸人，在乡党颠倒是非，着我割耳。”遂将左耳割落，抛台下。又言：“神责我不应骗人银钱，着我剁指。”遂将左指剁去。又言：“神责我不当奸淫妇女，使我割肾。”遂自阉，昏迷僵仆。时总督<u>朱云门</u> 题参革褫究拟，已奉俞旨，而司鉴已伏冥诛矣。邸抄。</p>
<h2 id='chapter_3_041'>五羖大夫</h2>
<p> <u>河津</u> <u>畅体元</u> ，字<u>汝玉</u> 。为诸生时，梦人呼为“五羖大夫”，喜为佳兆。及遇流寇之乱，尽剥其衣，闭置空室。时冬月，寒甚，暗中摸索，得数羊皮护体，仅不至死。质明，视之，恰符五数，哑然自笑神之戏己也。后以明经授<u>雒南</u> 知县。<u>毕载积</u> 先生志。</p>
<h2 id='chapter_3_042'>毛狐</h2>
<p>农子<u>马天荣</u> ，年二十余，丧偶，贫不能娶。偶芸田间，见少妇盛妆，践禾越陌而过，貌赤色，致亦风流。<u>马</u> 疑其迷途，顾四野无人，戏挑之，妇亦微纳。欲与野合，笑曰：“青天白日，宁宜为此？子归，掩门相候，昏夜我当至。”<u>马</u> 不信，妇矢之。<u>马</u> 乃以门户向背具告之，妇乃去。夜分，果至，遂相悦爱。觉其肤肌嫩甚，火之，肤赤薄如婴儿，细毛遍体，异之。又疑其踪迹无据，自念得非狐耶？遂戏相诘。妇亦自认不讳。</p>
<p> <u>马</u> 曰：“既为仙人，自当无求不得。既蒙缱绻，宁不以数金济我贫？”妇诺之。次夜来，<u>马</u> 索金，妇故愕曰：“适忘之。”将去，<u>马</u> 又嘱。至夜，问：“所乞或勿忘耶？”妇笑，请以异日。逾数日，<u>马</u> 复索。妇笑向袖中出白金二铤，约五六金，翘边细纹，雅可爱玩。<u>马</u> 喜，深藏于椟。积半岁，偶需金，因持示人。人曰：“是锡也。”以齿龁之，应口而落。<u>马</u> 大骇，收藏而归。至夜，妇至，愤致诮让。妇笑曰：“子命薄，真金不能任也。”一笑而罢。</p>
<p> <u>马</u> 曰：“闻狐仙皆国色，殊亦不然。”妇曰：“吾等皆随人现化。子且无一金之福，落雁沉鱼，何能消受？以我蠢陋，固不足以奉上流，然较之大足驼背者，即为国色。”过数月，忽以三金赠<u>马</u> ，曰：“子屡相索，我以子命不应有藏金。今媒聘有期，请以一妇之资相馈，亦借以赠别。”<u>马</u> 自白无聘妇之说。妇曰：“一二日，自当有媒来。”<u>马</u> 问：“所言姿貌如何？”曰：“子思国色，自当是国色。”<u>马</u> 曰：“此即不敢望。但三金何能买妇？”妇曰：“此月老注定，非人力也。”<u>马</u> 问：“何遽言别？”曰：“戴月披星，终非了局。使君自有妇，搪塞何为？”天明而去。授黄末一刀圭，曰：“别后恐病，服此可疗。”</p>
<p>次日，果有媒来。先诘女貌，答：“在妍媸之间。”“聘金几何？”“约四五数。”<u>马</u> 不难其价，而必欲一亲见其人。媒恐良家子不肯炫露。既而约与俱去，相机因便。既至其村，媒先往，使<u>马</u> 待诸村外。久之，来曰：“谐矣。余表亲与同院居，适往见女，坐室中。请即伪为谒表亲者而过之，咫尺可相窥也。”<u>马</u> 从之。果见女子坐堂中，伏体于床，倩人爬背。<u>马</u> 趋过，掠之以目，貌诚如媒言。及议聘，并不争直，但求得一二金，妆女出阁。<u>马</u> 益廉之，乃纳金，并酬媒氏及书券者，计三两已尽，亦未多费一文。择吉迎女归，入门，则胸背皆驼，项缩如龟，下视裙底，莲舡盈尺。乃悟狐言之有因也。</p>
<p> <u>异史氏</u> 曰：“随人现化，或狐女之自为解嘲，然其言福泽，良可深信。余每谓：非祖宗数世之修行，不可以博高官；非本身数世之修行，不可以得佳人。信因果者，必不以我言为河汉也。”</p>
<h2 id='chapter_3_043'>翩翩</h2>
<p> <u>罗子浮</u> ，<u>邠</u> 人。父母俱早世，八九岁，依叔<u>大业</u> 。<u>业</u> 为国子左厢，富有金缯而无子，爱<u>子浮</u> 若己出。十四岁，为匪人诱去作狭邪游。会有<u>金陵</u> 娼，侨寓郡中，生悦而惑之。娼返<u>金陵</u> ，生窃从遁去。居娼家半年，床头金尽，大为姊妹行齿冷，然犹未遽绝之。无何，广创溃臭，沾染床席，逐而出。丐于市，市人见辄遥避。自恐死异域，乞食西行，日三四十里，渐至<u>邠</u> 界。又念败絮脓秽，无颜入里门，尚趑趄近邑间。</p>
<p>日既暮，欲趋山寺宿。遇一女子，容貌若仙，近问：“何适？”生以实告。女曰：“我出家人，居有山洞，可以下榻，颇不畏虎狼。”生喜，从去。入深山中，见一洞府，入则门横溪水，石梁驾之。又数武，有石室二，光明彻照，无须灯烛。命生解悬鹑，浴于溪流，曰：“濯之，创当愈。”又开幛拂褥促寝，曰：“请即眠，当为郎作袴。”乃取大叶类芭蕉，翦缀作衣，生卧视之。制无几时，折叠床头，曰：“晓取著之。”乃与对榻寝。生浴后，觉创疡无苦。既醒，摸之，则痂厚结矣。诘旦，将兴，心疑蕉叶不可著，取而审视，则绿锦滑绝。少间，具餐，女取山叶呼作饼，食之，果饼，又翦作鸡、鱼，烹之皆如真者。室隅一罂，贮佳酝，辄复取饮，少减，则以溪水灌益之。数日，创痂尽脱，就女求宿。女曰：“轻薄儿！甫能安身，便生妄想！”生云：“聊以报德。”遂同卧处，大相欢爱。</p>
<p>一日，有少妇笑入，曰：“<u>翩翩</u> 小鬼头快活死！<u>薛姑子</u> 好梦，几时做得？”女迎笑曰：“<u>花城娘子</u> ，贵趾久弗涉，今日西南风紧，吹送来也！小哥子抱得未？”曰：“又一小婢子。”女笑曰：“<u>花娘子</u> 瓦窑哉！那弗将来？”曰：“方呜之，睡却矣。”于是坐以款饮。又顾生曰：“小郎君焚好香也。”生视之，年廿有三四，绰有余妍，心好之。剥果误落案下，俯假拾果，阴捻翘凤，<u>花城</u> 他顾而笑，若不知者。生方怳然神夺，顿觉袍袴无温，自顾所服，悉成秋叶，几骇绝。危坐移时，渐变如故，窃幸二女之弗见也。少顷，酬酢间，又以指搔纤掌，<u>城</u> 坦然笑谑，殊不觉知。突突怔忡间，衣已化叶，移时始复变。由是惭颜息虑，不敢妄想。<u>城</u> 笑曰：“而家小郎子，大不端好！若弗是醋葫芦娘子，恐跳迹入云霄去。”女亦哂曰：“薄幸儿，便直得寒冻杀！”相与鼓掌。<u>花城</u> 离席曰：“小婢醒，恐啼肠断矣。”女亦起曰：“贪引他家男儿，不忆得小江城啼绝矣。”<u>花城</u> 既去，惧贻诮责，女卒晤对如平时。</p>
<p>居无何，秋老风寒，霜零木脱，女乃收落叶，蓄旨御冬。顾生肃缩，乃持襆掇拾洞口白云，为絮复衣，著之，温暖如襦，且轻松常如新绵。逾年，生一子，极惠美，日在洞中弄儿为乐。然每念故里，乞与同归。女曰：“妾不能从，不然，君自去。”因循二三年，儿渐长，遂与<u>花城</u> 订为姻好。生每以叔老为念，女曰：“阿叔腊故大高，幸复强健，无劳悬耿。待<u>保儿</u> 婚后，去住由君。”女在洞中，辄取叶写书教儿读，儿过目即了。女曰：“此儿福相，放教入尘寰，无忧至台阁。”未几，儿年十四。<u>花城</u> 亲诣送女，女华妆至，容光照人。夫妻大悦，举家宴集。<u>翩翩</u> 扣钗而歌曰：“我有佳儿，不羡贵官。我有佳妇，不羡绮纨。今夕聚首，皆当喜欢。为君行酒，劝君加餐。”既而<u>花城</u> 去，与儿夫妇对室居。新妇孝，依依膝下，宛如所生。生又言归，女曰：“子有俗骨，终非仙品，儿亦富贵中人，可携去，我不误儿生平。”新妇思别其母，<u>花城</u> 已至。儿女恋恋，涕各满眶。两母慰之曰：“暂去，可复来。”<u>翩翩</u> 乃翦叶为驴，令三人跨之以归。<u>大业</u> 已老归林下，意侄已死，忽携佳孙美妇归，喜如获宝。入门，各视所衣，悉蕉叶，破之，絮蒸蒸腾去。乃并易之。后生思<u>翩翩</u> ，偕儿往探之，则黄叶满径，洞口云迷，零涕而返。</p>
<p> <u>异史氏</u> 曰：“<u>翩翩</u> 、<u>花城</u> ，殆仙者耶？餐叶衣云，何其怪也！然帏幄诽谑，狎寝生雏，亦复何殊于人世？山中十五载，虽无‘人民城郭’之异，而云迷洞口，无迹可寻，睹其景况，真<u>刘</u> 、<u>阮</u> 返棹时矣。”</p>
<h2 id='chapter_3_044'>黑兽</h2>
<p>闻<u>李</u> 太公<u>敬一</u> 言：某公在<u>沈阳</u> ，宴集山颠。俯瞰山下，有虎衔物来，以爪穴地，瘗之而去。使人探所瘗，得死鹿，乃取鹿而虚掩其穴。少间，虎导一黑兽至，毛长数寸。虎前驱，若邀尊客。既至穴，兽眈眈蹲伺。虎探穴失鹿，战伏不敢少动。兽怒其诳，以爪击虎额，虎立毙。兽亦径去。</p>
<p> <u>异史氏</u> 曰：“兽不知何名。然问其形，殊不大于虎，而何延颈受死，惧之如此其甚哉？凡物各有所制，理不可解。如狝最畏狨，遥见之，则百十成群，罗而跪，无敢遁者。凝睛定息，听狨至，以爪遍揣其肥瘠，肥者则以片石志颠顶。狝戴石而伏，悚若木鸡，惟恐堕落。狨揣志已，乃次第按石取食，余始哄散。余尝谓贪吏似狨，亦且揣民之肥瘠而志之，而裂食之；而民之戢耳听食，莫敢喘息，蚩蚩之情，亦犹是也。可哀也夫！”</p>

<h1 id='volume_4'>卷四</h1>
<h2 id='chapter_4_000'>余德</h2>
<p> <u>武昌</u> <u>尹图南</u> ，有别第，尝为一秀才税居，半年来，亦未尝过问。一日，遇诸其门，年最少，而容仪裘马，翩翩甚都。趋与语，即又蕴藉可爱。异之。归语妻，妻遣婢托遗问以窥其室。室有丽姝，美艳逾于仙人，一切花石服玩，俱非耳目所经。<u>尹</u> 不测其何人，诣门投谒，适值他出。翼日，即来答拜。展其刺呼，始知<u>余</u> 姓<u>德</u> 名。语次，细审官阀，言殊隐约。固诘之，则曰：“欲相还往，仆不敢自绝。应知非寇窃逋逃者，何须逼知来历？”<u>尹</u> 谢之。命酒款宴，言笑甚欢。向暮，有两昆仑捉马挑灯，迎导以去。</p>
<p>明日，折简报主人。<u>尹</u> 至其家，见屋壁俱用明光纸裱，洁如镜。金狻猊爇异香。一碧玉瓶，插凤尾孔雀羽各二，各长二尺余。一水晶瓶，浸粉花一树，不知何名，亦高二尺许，垂枝覆几外，叶疏花密，含苞未吐，花状似湿蝶敛翼，蒂即如须。筵间不过八簋，而丰美异常。既，命童子击鼓催花为令。鼓声既动，则瓶中花颤颤欲折，俄而蝶翅渐张。既而鼓歇，渊然一声，蒂须顿落，即为一蝶，飞落<u>尹</u> 衣。<u>余</u> 笑起，飞一巨觥，酒方引满，蝶亦飏去。顷之，鼓又作，两蝶飞集<u>余</u> 冠。<u>余</u> 笑云：“作法自毙矣。”亦引二觥。三鼓既终，花乱堕，翩翻而下，惹袖沾衿。鼓僮笑来指数，<u>尹</u> 得九筹，<u>余</u> 四筹。<u>尹</u> 已薄醉，不能尽筹，强引三爵，离席亡去。由是益奇之。</p>
<p>然其为人寡交与，每阖门居，不与国人通吊庆。<u>尹</u> 逢人辄宣播，闻其异者，争交欢余，门外冠盖常相望。<u>余</u> 颇不耐，忽辞主人去。去后，<u>尹</u> 入其家，空庭洒扫无纤尘，烛泪堆掷青阶下，窗间零帛断线，指印宛然。惟舍后遗一小白石缸，可受石许。<u>尹</u> 携归，贮水养朱鱼。经年，水清如初贮。后为佣保移石，误碎之。水蓄并不倾泻。视之，缸宛在，扪之虚耎。手入其中，则水随手泄，出其手，则复合。冬月亦不冰。一夜，忽结为晶，鱼游如故。<u>尹</u> 畏人知，常置密室，非子婿不以示也。久之渐播，索玩者纷错于门。腊夜，忽解为水，阴湿满地，鱼亦渺然。其旧缸残石犹存。忽有道士踵门求之，<u>尹</u> 出以示，道士曰：“此龙宫蓄水器也。”<u>尹</u> 述其破而不泄之异，道士曰：“此缸之魂也。”殷殷然乞得少许。问其何用，曰：“以屑合药，可得永寿。”予一片，欢谢而去。</p>
<h2 id='chapter_4_001'>杨千总</h2>
<p> <u>毕民部</u> 公即家起备兵<u>洮岷</u> 时，有千总<u>杨化麟</u> 来迎。冠盖在途，偶见一人遗便路侧。<u>杨</u> 关弓欲射之，公急呵止。<u>杨</u> 曰：“此奴无礼，合小怖之。”乃遥呼曰：“遗屙者！奉赠一股<u>会稽</u> 藤簪绾髻子。”即飞矢去，正中其髻。其人急奔，便液污地。</p>
<h2 id='chapter_4_002'>瓜异</h2>
<p> <u>康熙</u> 二十六年六月，邑西村民圃中，黄瓜上复生蔓，结西瓜一枚，大如碗。</p>
<h2 id='chapter_4_003'>青梅</h2>
<p> <u>白下</u> <u>程生</u> ，性磊落，不为畛畦。一日，自外归，缓其束带，觉带端沉沉，若有物堕。视之，无所见。宛转间，有女子从衣后出，掠发微笑，丽绝。<u>程</u> 疑其鬼，女曰：“妾非鬼，狐也。”<u>程</u> 曰：“倘得佳人，鬼且不惧，而况于狐。”遂与狎。二年，生一女，小字<u>青梅</u> 。每谓<u>程</u> ：“勿娶，我且为君生男。”<u>程</u> 信之，遂不娶。戚友共诮姗之。<u>程</u> 志夺，聘湖东<u>王氏</u> 。狐闻之，怒，就女乳之，委于<u>程</u> 曰：“此汝家赔钱货，生之杀之，俱由尔。我何故代人作乳媪乎！”出门径去。</p>
<p> <u>青梅</u> 长而慧，貌韶秀，酷肖其母。既而<u>程</u> 病卒，<u>王</u> 再醮去。<u>青梅</u> 寄食于堂叔，叔荡无行，欲鬻以自肥。适有<u>王进士</u> 者，方候铨于家，闻其慧，购以重金，使从女<u>阿喜</u> 服役。<u>喜</u> 年十四，容华绝代。见<u>梅</u> 忻悦，与同寝处。<u>梅</u> 亦善候伺，能以目听，以眉语，由是一家俱怜爱之。</p>
<p>邑有<u>张生</u> ，字<u>介受</u> 。家窭贫，无恒产，税居<u>王</u> 第。性纯孝，制行不苟，又笃于学。<u>青梅</u> 偶至其家，见生据石啖糠粥，入室与生母絮语，见案上具豚蹄焉。时翁卧病，生入，抱父而私，便液污衣，翁觉之而自恨，生掩其迹，急出自濯，恐翁知。<u>梅</u> 以此大异之。归述所见，谓女曰：“吾家客，非常人也。娘子不欲得良匹则已，欲得良匹，<u>张生</u> 其人也。”女恐父厌其贫，<u>梅</u> 曰：“不然，是在娘子。如以为可，妾潜告，使求伐焉。夫人必召商之，但应之曰‘诺’也，则谐矣。”女恐终贫为天下笑，<u>梅</u> 曰：“妾自谓能相天下士，必无谬误。”</p>
<p>明日，往告<u>张媪</u> 。媪大惊，谓其言不祥。<u>梅</u> 曰：“小姐闻公子而贤之也，妾故窥其意以为言。冰人往，我两人袒焉，计合允遂。纵其否也，于公子何辱乎？”媪曰：“诺。”乃托<u>侯氏</u> 卖花者往。夫人闻之而笑，以告<u>王</u> ，<u>王</u> 亦大笑。唤女至，述<u>侯氏</u> 意。女未及答，<u>青梅</u> 亟赞其贤，决其必贵。夫人又问曰：“此汝百年事。如能啜糠覈也，即为汝允之。”女俯首久之，顾壁而答曰：“贫富命也。倘命之厚，则贫无几时，而不贫者无穷期矣。或命之薄，彼锦绣王孙，其无立锥者岂少哉？是在父母。”初，<u>王</u> 之商女也，将以博笑，及闻女言，心不乐曰：“汝欲适<u>张</u> 氏耶？”女不答，再问，再不答。怒曰：“贱骨，了不长进！欲携筐作乞人妇，宁不羞死！”女涨红气结，含涕引去，媒亦遂奔。</p>
<p> <u>青梅</u> 见不谐，欲自谋。过数日，夜诣生，生方读，惊问所来。词涉吞吐，生正色却之。<u>梅</u> 泣曰：“妾良家子，非淫奔者，徒以君贤，故愿自托。”生曰：“卿爱我，谓我贤也。昏夜之行，自好者不为，而谓贤者为之乎？夫始乱之而终成之，君子犹曰不可，况不能成，彼此何以自处？”<u>梅</u> 曰：“万一能成，肯赐援拾否？”生曰：“得人如卿，又何求？但有不可如何者三，故不敢轻诺耳。”曰：“若何？”曰：“卿不能自主，则不可如何；即能自主，我父母不乐，则不可如何；即乐之，而卿之身直必重，我贫不能措，则尤不可如何。卿速退，瓜李之嫌可畏也！”<u>梅</u> 临去，又嘱曰：“君倘有意，乞共图之。”生诺。</p>
<p> <u>梅</u> 归，女诘所往，遂跪而自投。女怒其淫奔，将施扑责，<u>梅</u> 泣白无他，因而实告。女叹曰：“不苟合，礼也；必告父母，孝也；不轻然诺，信也；有此三德，天必祐之，其无患贫也已。”既而曰：“子将若何？”曰：“嫁之。”女笑曰：“痴婢能自主耶？”曰：“不济，则以死继之！”女曰：“我必如所愿。”<u>梅</u> 稽首而拜之。又数日，谓女曰：“曩而言之戏乎，抑果欲慈悲也？果尔，则尚有微情，并祈垂怜焉。”女问之，答曰：“<u>张生</u> 不能致聘，婢子又无力可以自赎，必取盈焉，嫁我犹不嫁也。”女沉吟曰：“是非我之能为力矣。我曰嫁汝，且恐不得当，而曰必无取直焉，是大人所必不允，亦余所不敢言也。”<u>梅</u> 闻之，泣数行下，但求怜拯。女思良久，曰：“无已，我私蓄数金，当倾囊相助。”<u>梅</u> 拜谢，因潜告<u>张</u> 。<u>张母</u> 大喜，多方乞贷，共得如干数，藏待好音。</p>
<p>会<u>王</u> 授<u>曲沃</u> 宰，<u>喜</u> 乘间告母曰：“<u>青梅</u> 年已长，今将莅任，不如遣之。”夫人固以<u>青梅</u> 太黠，恐导女不义，每欲嫁之，而恐女不乐也，闻女言甚喜。逾两日，有佣保妇白<u>张氏</u> 意。<u>王</u> 笑曰：“是只合耦婢子，前此何妄也！然鬻媵高门，价当倍于曩昔。”女急进曰：“<u>青梅</u> 侍我久，卖为妾，良不忍。”<u>王</u> 乃传语<u>张氏</u> ，仍以原金署券，以<u>青梅</u> 嫔于生。入门，孝翁姑，曲折承顺，尤过于生，而操作更勤，餍糠秕不为苦，由是家中无不爱重<u>青梅</u> 。<u>梅</u> 又以刺绣作业，售且速，贾人候门以购，惟恐弗得。得赀稍可御穷。且劝勿以内顾误读，经纪皆自任之。因主人之任，往别<u>阿喜</u> 。<u>喜</u> 见之，泣曰：“子得所矣，我固不如。”<u>梅</u> 曰：“是何人之赐，而敢忘之？然以为不如婢子，恐促婢子寿。”遂泣相别。</p>
<p> <u>王</u> 如<u>晋</u> ，半载，夫人卒，停柩寺中。又二年，<u>王</u> 坐行赇免，罚赎万计，渐贫不能自给，从者逃散。是时，疫大作，<u>王</u> 染疾亦卒。惟一媪从女，未几，媪又卒，女伶仃益苦。有邻妪劝之嫁，女曰：“能为我葬双亲者，从之。”妪怜之，赠以斗米而去。半月复来，曰：“我为娘子极力，事难合也：贫者不能为而葬，富者又嫌子为陵夷嗣。奈何！尚有一策，但恐不能从也。”女曰：“若何？”曰：“此间有<u>李郎</u> ，欲觅侧室，倘见姿容，即遣厚葬，必当不惜。”女大哭曰：“我搢绅裔而为人妾耶！”媪无言，遂去。日仅一餐，延息待价，居半年，益不可支。一日，妪至，女泣告曰：“困顿如此，每欲自尽，犹恋恋而苟活者，徒以有两柩在。己将转沟壑，谁收亲骨者？故思不如依汝所言也。”媪于是导<u>李</u> 来，微窥女，大悦。即出金营葬，双槥具举。已，乃载女去，入参冢室。冢室故悍妒，<u>李</u> 初未敢言妾，但托买婢。及见女，暴怒，杖逐而出，不听入门。女披发零涕，进退无所。</p>
<p>有老尼过，邀与同居，女喜，从之。至庵中，拜求祝发，尼不可，曰：“我视娘子，非久卧风尘者。庵中陶器脱粟，粗可自支，姑寄此以待之。时至，子自去。”居无何，市中无赖窥女美，辄打门游语为戏，尼不能制止。女号泣欲自死。尼往求吏部某公揭示严禁，恶少始稍敛迹。后有夜穴寺壁者，尼警呼始去。因复告吏部，捉得首恶者，送郡笞责，始渐安。</p>
<p>又年余，有贵公子过庵，见女惊绝，强尼通殷勤，又以厚赂啖尼。尼婉语之曰：“渠簪缨胄，不甘媵御。公子且归，迟迟当有以报命。”既去，女欲乳药求死。夜梦父来，疾首曰：“我不从汝志，致汝至此，悔之已晚！但缓须臾勿死，夙愿尚可复酬。”女异之。天明，盥已，尼望之而惊曰：“睹子面，浊气尽消，横逆不足忧也。福且至，勿忘老身矣。”语未已，闻叩户声，女失色，意必贵家奴，尼启扉果然。奴骤问所谋，尼甘语承迎，但请缓以三日。奴述主言，事若无成，俾尼自复命。尼唯唯敬应，谢令去。女大悲，又欲自尽，尼止之。女虑三日复来，无词可应，尼曰：“有老身在，斩杀自当之。”</p>
<p>次日，方晡，暴雨翻盆，忽闻数人挝户，大哗。女意变作，惊怯不知所为。尼冒雨启关，见有肩舆停驻，女奴数辈，捧一丽人出，仆从烜赫，冠盖甚都。惊问之，云：“是司李内眷，暂避风雨。”导入殿中，移榻肃坐。家人妇群奔禅房，各寻休憩，入室见女，艳之，走告夫人。无何，雨息，夫人起，请窥禅舍。尼引入，睹女，骇绝，凝眸不瞬，女亦顾盼良久。夫人非他，盖<u>青梅</u> 也。各失声哭，因道行踪。盖<u>张翁</u> 病故，生起复后，连捷授司李。生先奉母之任，后移诸眷口。女叹曰：“今日相看，何啻霄壤！”<u>梅</u> 笑曰：“幸娘子挫折无偶，天正欲我两人完聚耳。倘非阻雨，何以有此邂逅？此中具有鬼神，非人力也。”乃取珠冠锦衣，催女易妆。女俯首徘徊，尼从中赞劝之。女虑同居其名不顺，<u>梅</u> 曰：“昔日自有定分，婢子敢忘大德！试思张郎，岂负义者？”强妆之。别尼而去。</p>
<p>抵任，母子皆喜。女拜曰：“今无颜见母！”母笑慰之，因谋涓吉合卺。女曰：“庵中但有一丝生路，亦不肯从夫人至此。倘念旧好，得受一庐，可容蒲团足矣。”<u>梅</u> 笑而不言。及期，抱艳妆来，女左右不知所可。俄闻鼓乐大作，女亦无以自主。<u>梅</u> 率婢媪强衣之，挽扶而出。见生朝服而拜，遂不觉盈盈而亦拜也。<u>梅</u> 曳入洞房，曰：“虚此位以待君久矣。”又顾生曰：“今夜得报恩，可好为之。”返身欲去，女捉其裾。<u>梅</u> 笑云：“勿留我，此不能相代也。”解指脱去。<u>青梅</u> 事女谨，莫敢当夕，而女终惭沮不自安。于是母命相呼以夫人，然<u>梅</u> 终执婢妾礼，罔敢懈。三年，<u>张</u> 行取入都，过尼庵，以五百金为尼寿，尼不受。固强之，乃受二百金，起大士祠，建<u>王夫人</u> 碑。后<u>张</u> 仕至侍郎，<u>程夫人</u> 举二子一女，<u>王夫人</u> 四子一女。<u>张</u> 上书陈情，俱封夫人。</p>
<p> <u>异史氏</u> 曰：“天生佳丽，固将以报名贤；而世俗之王公，乃留以赠纨袴。此造物所必争也。而离离奇奇，致作合者无限经营，化工亦良苦矣。独是<u>青夫人</u> 能识英雄于尘埃，誓嫁之志，期以必死；曾俨然而冠裳也者，顾弃德行而求膏粱，何智出婢子下哉！”</p>
<h2 id='chapter_4_004'>罗刹海市</h2>
<p> <u>马骥</u> ，字<u>龙媒</u> ，贾人子。美丰姿，少倜傥，喜歌舞。辄从梨园子弟，以锦帕缠头，美如好女，因复有“俊人”之号。十四岁，入郡庠，即知名。父衰老，罢贾而居，谓生曰：“数卷书，饥不可煮，寒不可衣。吾儿可仍继父贾。”<u>马</u> 由是稍稍权子母。</p>
<p>从人浮海，为飓风引去，数昼夜，至一都会。其人皆奇丑，见<u>马</u> 至，以为妖，群哗而走。<u>马</u> 初见其状，大惧，迨知国人之骇己也，遂反以此欺国人。遇饮食者，则奔而往，人惊遁，则啜其余。</p>
<p>久之，入山村。其间形貌亦有似人者，然褴缕如丐。<u>马</u> 息树下，村人不敢前，但遥望之。久之，觉<u>马</u> 非噬人者，始稍稍近就之。<u>马</u> 笑与语，其言虽异，亦半可解。<u>马</u> 遂自陈所自。村人喜，遍告邻里，客非能搏噬者。然奇丑者望望即去，终不敢前。其来者，口鼻位置，尚皆与中国同，共罗浆酒奉<u>马</u> 。<u>马</u> 问其相骇之故，答曰：“尝闻祖父言：西去二万六千里，有中国，其人民形象率诡异。但耳食之，今始信。”问其何贫，曰：“我国所重，不在文章，而在形貌。其美之极者，为上卿；次任民社；下焉者，亦邀贵人宠，故得鼎烹以养妻子。若我辈初生时，父母皆以为不祥，往往置弃之，其不忍遽弃者，皆为宗嗣耳。”问：“此名何国？”曰：“<u>大罗刹国</u> 。都城在北去三十里。”<u>马</u> 请导往一观。于是鸡鸣而兴，引与俱去。</p>
<p>天明，始达都。都以黑石为墙，色如墨。楼阁近百尺。然少瓦，覆以红石，拾其残块磨甲上，无异丹砂。时值朝退，朝中有冠盖出，村人指曰：“此相国也。”视之，双耳皆背生，鼻三孔，睫毛覆目如帘。又数骑出，曰：“此大夫也。”以次各指其官职，率狰狞怪异，然位渐卑，丑亦渐杀。</p>
<p>无何，<u>马</u> 归，街衢人望见之，噪奔跌蹶，如逢怪物。村人百口解说，市人始敢遥立。既归，国中无大小，咸知村有异人，于是搢绅大夫，争欲一广见闻，遂令村人要<u>马</u> 。然每至一家，阍人辄阖户，丈夫女子窃窃自门隙中窥语，终一日，无敢延见者。村人曰：“此间一执戟郎，曾为先王出使异国，所阅人多，或不以子为惧。”造郎门，郎果喜，揖为上宾。视其貌，如八九十岁人，目睛突出，须卷如蝟。曰：“仆少奉王命，出使最多，独未尝至中华。今一百二十余岁，又得睹上国人物，此不可不上闻于天子。然臣卧林下，十余年不践朝阶，早旦，为君一行。”乃具饮馔，修主客礼。酒数行，出女乐十余人，更番歌舞。貌类如夜叉，皆以白锦缠头，拖朱衣及地。扮唱不知何词，腔拍恢诡。主人顾而乐之，问：“中国亦有此乐乎？”曰：“有。”主人请拟其声，遂击桌为度一曲。主人喜曰：“异哉！声如凤鸣龙啸，得未曾闻。”翼日，趋朝，荐诸国王。王忻然下诏。有二三大臣，言其怪状，恐惊圣体，王乃止。即出告<u>马</u> ，深为扼腕。</p>
<p>居久之，与主人饮而醉，把剑起舞，以煤涂面作<u>张飞</u> 。主人以为美，曰：“请客以<u>张飞</u> 见宰相，宰相必乐用之，厚禄不难致。”<u>马</u> 曰：“嘻！游戏犹可，何能易面目图荣显？”主人固强之，<u>马</u> 乃诺。主人设筵，邀当路者饮，令<u>马</u> 绘面以待。未几，客至，呼<u>马</u> 出见客。客讶曰：“异哉！何前媸而今妍也！”遂与共饮，甚欢。<u>马</u> 婆娑歌<span class="kindle-cn-specialtext-double">弋阳曲</span> ，一座无不倾倒。明日，交章荐<u>马</u> 。王喜，召以旌节。既见，问中国治安之道，<u>马</u> 委曲上陈，大蒙嘉叹，赐宴离宫。酒酣，王曰：“闻卿善雅乐，可使寡人得而闻之乎？”<u>马</u> 即起舞，亦效白锦缠头，作靡靡之音。王大悦，即日拜下大夫。时与私宴，恩宠殊异。</p>
<p>久而官僚百执事，颇觉其面目之假，所至，辄见人耳语，不甚与款洽。<u>马</u> 至是孤立，然不自安，遂上疏乞休致，不许，又告休沐，乃给三月假。于是乘传载金宝，复归山村。村人膝行以迎。<u>马</u> 以金资分给旧所与交好者，欢声雷动。村人曰：“吾侪小人受大夫赐，明日赴海市，当求珍玩，用报大夫。”问：“海市何地？”曰：“海中市，四海鲛人，集货珠宝，四方十二国，均来贸易。中多神人游戏，云霞障天，波涛间作。贵人自重，不敢犯险阻，皆以金帛付我辈，代购异珍。今其期不远矣。”问所自知，曰：“每见海上朱鸟来往，七日即市。”<u>马</u> 问行期，欲同游瞩，村人劝使自贵，<u>马</u> 曰：“我顾沧海客，何畏风涛？”</p>
<p>未几，果有踵门寄赀者，遂与装赀入船。船容数十人，平底高栏。十人摇橹，激水如箭。凡三日，遥见水云幌漾之中，楼阁层叠，贸迁之舟，纷集如蚁。少时，抵城下，视墙上砖皆长与人等，敌楼高接云汉。维舟而入，见市上所陈，奇珍异宝，光明射眼，多人世所无。一少年乘骏马来，市人尽奔避，云是“东洋三世子”。世子过，目生曰：“此非异域人。”即有前<u>马</u> 者来诘乡籍。生揖道左，具展邦族。世子喜曰：“既蒙辱临，缘分不浅！”于是授生骑，请与连辔。乃出西城。</p>
<p>方至岛岸，所骑嘶跃入水，生大骇失声。则见海水中分，屹如壁立。俄睹宫殿，玳瑁为梁，鲂鳞作瓦，四壁晶明，鉴影炫目。下马揖入。仰见龙君在上，世子启奏：“臣游市廛，得中华贤士，引见大王。”生前拜舞。龙君乃言：“先生文学士，必能衙官<u>屈</u> 、<u>宋</u> 。欲烦椽笔赋<span class="kindle-cn-specialtext-double">海市</span> ，幸无吝珠玉。”生稽首受命。授以水精之砚，龙鬣之毫，纸光似雪，墨气如兰。生立成千余言，献殿上。龙君击节曰：“先生雄才，有光水国多矣！”遂集诸龙族，宴集采霞宫。酒炙数行，龙君执爵而向客曰：“寡人所怜女，未有良匹，愿累先生。先生倘有意乎？”生离席愧荷，唯唯而已。龙君顾左右语。无何，宫人数辈，扶女郎出。珮环声动，鼓吹暴作，拜竟睨之，实仙人也。女拜已而去。少时，酒罢，双鬟挑画灯，导生入副宫，女浓妆坐伺。珊瑚之床，饰以八宝，帐外流苏，缀明珠如斗大，衾褥皆香耎。天方曙，则雏女妖鬟，奔入满侧。生起，趋出朝谢。拜为驸马都尉，以其赋驰传诸海。诸海龙君，皆专员来贺，争折简招驸马饮。生衣绣裳，驾青虬，呵殿而出。武士数十骑，皆雕弧，荷白棓，晃耀填拥。马上弹筝，车中奏玉。三日间，遍历诸海。由是“龙媒”之名，噪于四海。</p>
<p>宫中有玉树一株：围可合抱；本莹澈，如白琉璃；中有心，淡黄色，稍细于臂；叶类碧玉，厚一钱许，细碎有浓阴。常与女啸咏其下。花开满树，状类薝蔔。每一瓣落，锵然作响。拾视之，如赤瑙雕镂，光明可爱。时有异鸟来鸣，毛金碧色，尾长于身，声等哀玉，恻人肺腑。生每闻辄念乡土，因谓女曰：“亡出三年，恩慈间阻，每一念及，涕膺汗背。卿能从我归乎？”女曰：“仙尘路隔，不能相依。妾亦不忍以鱼水之爱，夺膝下之欢。容徐谋之。”生闻之，泣不自禁。女亦叹曰：“此势之不能两全者也！”</p>
<p>明日，生自外归。龙君曰：“闻都尉有故土之思，诘旦趣装，可乎？”生谢曰：“逆旅孤臣，过蒙优宠，衔报之诚，结于肺肝。容暂归省，当图复聚耳。”入暮，女置酒话别。生订后会，女曰：“情缘尽矣。”生大悲。女曰：“归养双亲，见君之孝。人生聚散，百年犹旦暮耳，何用作儿女哀泣？此后妾为君贞，君为妾义，两地同心，即伉俪也，何必旦夕相守，乃谓之偕老乎？若渝此盟，婚姻不吉。倘虑中馈乏人，纳婢可耳。更有一事相嘱：自奉裳衣，似有佳朕，烦君命名。”生曰：“其女耶，可名<u>龙宫</u> ；男耶，可名<u>福海</u> 。”女乞一物为信。生在<u>罗刹国</u> 所得赤玉莲花一对，出以授女。女曰：“三年后四月八日，君当泛舟南岛，还君体胤。”女以鱼革为囊，实以珠宝，授生曰：“珍藏之，数世吃著不尽也。”天微明，王设祖帐，馈遗甚丰。生拜别出宫，女乘白羊车，送诸海涘。生上岸下马，女致声珍重，回车便去，少顷便远。海水复合，不可复见，生乃归。</p>
<p>自浮海去，咸谓其已死，及至家，家人无不诧异。幸翁媪无恙，独妻已他适。乃悟龙女“守义”之言，盖已先知也。父欲为生再婚，生不可，纳婢焉。谨志三年之期，泛舟岛中。见两儿坐浮水面，拍流嬉笑，不动亦不沉。近引之，儿哑然捉生臂，跃入怀中。其一大啼，似嗔生之不援己者，亦引上之。细审之，一男一女，貌皆婉秀。额上花冠缀玉，则赤莲在焉。背有锦囊，拆视，得书云：“翁姑计各无恙。忽忽三年，红尘永隔；盈盈一水，青鸟难通。结想为梦，引领成劳；茫茫蓝蔚，有恨如何也！顾念奔月<u>姮娥</u> ，且虚桂府；投梭<u>织女</u> ，犹怅银河。我何人斯，而能永好？兴思及此，辄复破涕为笑。别后两月，竟得孪生。今已啁啾怀抱，颇解笑言；觅枣抓梨，不母可活。敬以还君。所贻赤玉莲花，饰冠作信。膝头抱儿时，犹妾在左右也。闻君克践旧盟，意愿斯慰。妾此生不二，之死靡他。奁中珍物，不蓄兰膏；镜里新妆，久辞粉黛。君似征人，妾作荡妇，即置而不御，亦何得谓非琴瑟哉？独计翁姑亦既抱孙，曾未一觌新妇，揆之情理，亦属缺然。岁后阿姑窀穸，当往临穴，一尽妇职。过此以往，则‘<u>龙宫</u> ’无恙，不少把握之期；‘<u>福海</u> ’长生，或有往还之路。伏惟珍重，不尽欲言。”生反复省书揽涕。两儿抱颈曰：“归休乎！”生益恸，抚之曰：“儿知家在何许？”儿亟啼，呕哑言归。生望海水茫茫，极天无际，雾鬟人渺，烟波路穷。抱儿返棹，怅然遂归。</p>
<p>生知母寿不永，周身物悉为预具，墓中植松槚百余。逾岁，媪果亡。灵至殡宫，有女子缞绖临穴。众方惊顾，忽而风激雷轰，继以急雨，转瞬间已失所在。松柏新植多枯，至是皆活。<u>福海</u> 稍长，辄思其母，忽自投入海，数日始还。<u>龙宫</u> 以女子不得往，时掩户泣。一日，昼暝，龙女忽入，止之曰：“儿自成家，哭泣何为？”乃赐八尺珊瑚一树、龙脑香一帖、明珠百颗、八宝嵌金合一双，为作嫁资。生闻之，突入，执手啜泣。俄顷，疾雷破屋，女已无矣。</p>
<p> <u>异史氏</u> 曰：“花面逢迎，世情如鬼。嗜痂之癖，举世一辙。‘小惭小好，大惭大好’，若公然带须眉以游都市，其不骇而走者，盖几希矣。彼<u>陵阳</u> 痴子，将抱连城玉向何处哭也？呜呼！显荣富贵，当于蜃楼海市中求之耳！”</p>
<h2 id='chapter_4_005'>田七郎</h2>
<p> <u>武承休</u> ，<u>辽阳</u> 人。喜交游，所与皆知名士。夜梦一人告之曰：“子交游遍海内，皆滥交耳。惟一人可共患难，何反不识？”问：“何人？”曰：“<u>田七郎</u> 非与？”醒而异之。诘朝，见所与游，辄问<u>七郎</u> 。客或识为东村业猎者。<u>武</u> 敬谒诸家，以马棰挝门。</p>
<p>未几，一人出，年二十余，目蜂腰，著腻帢，衣皂犊鼻，多白补缀，拱手于额而问所自。<u>武</u> 展姓字，且托途中不快，借庐憩息。问<u>七郎</u> ，答云：“即我是也。”遂延客入。见破屋数椽，木岐支壁。入一小室，虎皮狼蜕，悬布楹间，更无杌榻可坐。<u>七郎</u> 就地设皋比焉。<u>武</u> 与语，言词朴质，大悦之。遽贻金作生计，<u>七郎</u> 不受，固予之，<u>七郎</u> 受以白母。俄顷将还，固辞不受。<u>武</u> 强之再四。母龙钟而至，厉色曰：“老身止此儿，不欲令事贵客！”<u>武</u> 惭而退。归途展转，不解其意。适从人于舍后闻母言，因以告<u>武</u> 。先是，<u>七郎</u> 持金白母，母曰：“我适睹公子，有晦纹，必罹奇祸。闻之：受人知者分人忧，受人恩者急人难。富人报人以财，贫人报人以义。无故而得重赂，不祥，恐将取死报于子矣。”<u>武</u> 闻之，深叹母贤，然益倾慕<u>七郎</u> 。</p>
<p>翼日，设筵招之，辞不至。<u>武</u> 登其堂，坐而索饮。<u>七郎</u> 自行酒，陈鹿脯，殊尽情礼。越日，<u>武</u> 邀酬之，乃至，款洽甚欢。赠以金，即不受。<u>武</u> 托购虎皮，乃受之。归视所蓄，计不足偿，思再猎而后献之。入山三日，无所猎获。会妻病，守视汤药，不遑操业。浃旬，妻奄忽以死，为营斋葬，所受金，稍稍耗去。<u>武</u> 亲临唁送，礼仪优渥。既葬，负弩山林，益思所以报<u>武</u> ，而迄无所得。<u>武</u> 探得其故，辄劝勿亟。切望<u>七郎</u> 姑一临存，而<u>七郎</u> 终以负债为憾，不肯至。<u>武</u> 因先索旧藏，以速其来。<u>七郎</u> 检视故革，则蠹蚀殃败，毛尽脱，懊丧益甚。<u>武</u> 知之，驰行其庭，极意慰解之。又视败革，曰：“此亦复佳。仆所欲得，原不以毛。”遂轴鞟出，兼邀同往。<u>七郎</u> 不可，乃自归。<u>七郎</u> 念终不足以报<u>武</u> ，裹粮入山，凡数夜，得一虎，全而馈之。<u>武</u> 喜，治具，请三日留。<u>七郎</u> 辞之坚，<u>武</u> 键庭户，使不得出。宾客见<u>七郎</u> 朴陋，窃谓公子妄交。而<u>武</u> 周旋<u>七郎</u> ，殊异诸客。为易新服，却不受，承其寐而潜易之，不得已而受之。既去，其子奉媪命，返新衣，索其敝裰。<u>武</u> 笑曰：“归语老姥，故衣已拆作履衬矣。”自是，<u>七郎</u> 日以兔鹿相贻，召之即不复至。<u>武</u> 一日诣<u>七郎</u> ，值出猎未返。媪出，踦门语曰：“再勿引致吾儿，大不怀好意！”<u>武</u> 敬礼之，惭而退。</p>
<p>半年许，家人忽白：“<u>七郎</u> 为争猎豹，殴死人命，捉将官里去。”<u>武</u> 大惊，驰视之，已械收在狱。见<u>武</u> 无言，但云：“此后烦恤老母。”<u>武</u> 惨然出，急以重金赂邑宰，又以百金赂仇主。月余无事，释<u>七郎</u> 归。母慨然曰：“子发肤受之<u>武公子</u> ，非老身所得而爱惜者矣。但祝公子终百年，无灾患，即儿福。”<u>七郎</u> 欲诣谢<u>武</u> ，母曰：“往则往耳，见<u>武公子</u> 勿谢也。小恩可谢，大恩不可谢。”<u>七郎</u> 见<u>武</u> ，<u>武</u> 温言慰藉，<u>七郎</u> 唯唯。家人咸怪其疏，<u>武</u> 喜其诚笃，益厚遇之。由是恒数日留公子家，馈遗辄受，不复辞，亦不言报。</p>
<p>会<u>武</u> 初度，宾从烦多，夜舍屦满。<u>武</u> 偕<u>七郎</u> 卧斗室中，三仆即床下藉刍藁。二更向尽，诸仆皆睡去，两人犹刺刺语。<u>七郎</u> 佩刀挂壁间，忽自腾出匣数寸许，铮铮作响，光烁如电。<u>武</u> 惊起，<u>七郎</u> 亦起，问：“床下卧者何人？”<u>武</u> 答：“皆厮仆。”<u>七郎</u> 曰：“此中必有恶人。”<u>武</u> 问故，<u>七郎</u> 曰：“此刀购诸异国，杀人未尝濡缕。迄今佩三世矣，决首至千计，尚如新发于硎。见恶人则鸣跃，当去杀人不远矣。公子宜亲君子、远小人，或万一可免。”<u>武</u> 颔之。<u>七郎</u> 终不乐，辗转床席。<u>武</u> 曰：“灾祥数耳，何忧之深？”<u>七郎</u> 曰：“我诸无恐怖，徒以有老母在。”<u>武</u> 曰：“何遽至此！”<u>七郎</u> 曰：“无则便佳。”盖床下三人，一为<u>林儿</u> ，是老弥子，能得主人欢；一僮仆，年十二三，<u>武</u> 所常役者；一<u>李应</u> ，最拗拙，每因细事与公子裂眼争，<u>武</u> 恒怒之。当夜默念，疑必此人。诘旦，唤至，善言绝令去。</p>
<p> <u>武</u> 长子<u>绅</u> ，娶<u>王氏</u> 。一日，<u>武</u> 他出，留<u>林儿</u> 居守。斋中菊花方灿，新妇意翁出，斋庭当寂，自诣摘菊。<u>林儿</u> 突出勾戏，妇欲遁，<u>林儿</u> 强挟入室。妇啼拒，色变声嘶。<u>绅</u> 奔入，<u>林儿</u> 始释手逃去。<u>武</u> 归闻之，怒觅<u>林儿</u> ，竟已不知所之。过二三日，始知其投身某御史家。某官都中，家务皆委决于弟。<u>武</u> 以同袍义，致书索<u>林儿</u> ，某弟竟置不发。<u>武</u> 益恚，质词邑宰。勾牒虽出，而隶不捕，官亦不问。<u>武</u> 方愤怒，适<u>七郎</u> 至。<u>武</u> 曰：“君言验矣。”因与告诉。<u>七郎</u> 颜色惨变，终无一语，即径去。</p>
<p> <u>武</u> 嘱干仆逻察<u>林儿</u> 。<u>林儿</u> 夜归，为逻者所获，执见<u>武</u> 。<u>武</u> 掠楚之，<u>林儿</u> 语侵<u>武</u> 。<u>武</u> 叔<u>恒</u> ，故长者，恐侄暴怒致祸，劝不如治以官法。<u>武</u> 从之，絷赴公庭，而御史家刺书邮至，宰释<u>林儿</u> ，付纪纲以去。<u>林儿</u> 意益肆，倡言丛众中，诬主人妇与私。<u>武</u> 无奈之，忿塞欲死，驰登御史门，俯仰叫骂。里舍慰劝令归。逾夜，忽有家人白：“<u>林儿</u> 被人脔割，抛尸旷野间。”<u>武</u> 惊喜，意气稍得伸。俄闻御史家讼其叔侄，遂偕叔赴质。宰不容辨，欲笞恒。<u>武</u> 抗声曰：“杀人莫须有！至辱詈缙绅，则生实为之，无与叔事。”宰置不闻。<u>武</u> 裂眦欲上，群役禁捽之。操杖隶皆绅家走狗，<u>恒</u> 又老耄，签数未半，奄然已死。宰见<u>武</u> 叔垂毙，亦不复究。<u>武</u> 号且骂，宰亦若弗闻也者。遂舁叔归。哀愤无所为计，思欲得<u>七郎</u> 谋，而<u>七郎</u> 更不一吊问。窃自念：待<u>七郎</u> 不薄，何遽如行路人？亦疑杀<u>林儿</u> 必<u>七郎</u> 。转念：果尔，胡得不谋？于是遣人探诸其家，至则扃寂然，邻人并不知耗。</p>
<p>一日，某弟方在内廨，与宰关说。值晨进薪水，忽一樵人至前，释担抽利刃，直奔之。某惶急，以手格刃，刃落断腕，又一刀，始决其首。宰大惊，窜去。樵人犹张皇四顾。诸役吏急阖署门，操杖疾呼，樵人乃自刭死。纷纷集认，识者知为<u>田七郎</u> 也。宰惊定，始出覆验。见<u>七郎</u> 僵卧血泊中，手犹握刃。方停盖审视，尸忽崛然跃起，竟决宰首，已而复踣。衙官捕其母子，则亡去已数日矣。</p>
<p> <u>武</u> 闻<u>七郎</u> 死，驰哭尽哀。咸谓其主使<u>七郎</u> 。<u>武</u> 破产夤缘当路，始得免。<u>七郎</u> 尸弃原野三十余日，禽犬环守之，<u>武</u> 取而厚葬。其子流寓于<u>登</u> ，变姓为<u>佟</u> 。起行伍，以功至同知将军。归辽，<u>武</u> 已八十余，乃指示其父墓焉。</p>
<p> <u>异史氏</u> 曰：“一钱不轻受，正其一饭不忘者也。贤哉母乎！<u>七郎</u> 者，愤未尽雪，死犹伸之，抑何其神？使荆卿能尔，则千载无遗恨矣。苟有其人，可以补天网之漏；世道茫茫，恨<u>七郎</u> 少也。悲夫！”</p>
<h2 id='chapter_4_006'>产龙</h2>
<p>壬戌间，邑<u>邢村</u> <u>李</u> 氏妇，良人死，有遗腹，忽胀如瓮，忽束如握。临蓐，一昼夜不能产。视之，见龙首，一见辄缩去。家人大惧，不敢近。有<u>王媪</u> 者，焚香禹步，且捺且咒。未几，胞堕，不复见龙，惟数鳞，皆大如盏。继下一女，肉莹澈如晶，脏腑可数。</p>
<h2 id='chapter_4_007'>保住</h2>
<p> <u>吴藩</u> 未叛时，尝谕将士：有独力能擒一虎者，优以廪禄，号<u>打虎将</u> 。将中一人，名<u>保住</u> ，健捷如猱。邸中建高楼，梁木初架。<u>住</u> 沿楼角而登，顷刻至颠，立脊檩上，疾趋而行，凡三四返；已乃踊身跃下，直立挺然。</p>
<p>王有爱姬善琵琶。所御琵琶，以暖玉为牙柱，抱之一室生温。姬宝藏，非王手谕，不出示人。一夕宴集，客请一观其异。王适惰，期以翼日。时<u>住</u> 在侧，曰：“不奉王命，臣能取之。”王使人驰告府中，内外戒备，然后遣之。</p>
<p> <u>住</u> 逾十数重垣，始达姬院。见灯辉室中，而门扃锢，不得入。廊下有鹦鹉宿架上。<u>住</u> 乃作猫子叫，既而学鹦鹉鸣，疾呼“猫来”。摆扑之声且急。闻姬云：“绿奴可急视，鹦哥被扑杀矣！”<u>住</u> 隐身暗处。俄一女子挑灯出，身甫离门，<u>住</u> 已塞入。见姬守琵琶在几上，径携趋出。姬愕呼“寇至”，防者尽起。见<u>住</u> 抱琵琶走，逐之不及，攒矢如雨。<u>住</u> 跃登树上。墙下故有大槐三十余章，<u>住</u> 穿行树杪，如鸟移枝。树尽登屋，屋尽登楼，飞奔殿阁，不啻翅翎，瞥然间不知所在。客方饮，<u>住</u> 抱琵琶飞落筵前，门扃如故，鸡犬无声。</p>
<h2 id='chapter_4_008'>公孙九娘</h2>
<p> <u>于七</u> 一案，连坐被诛者，<u>栖霞</u> 、<u>莱阳</u> 两县最多。一日俘数百人，尽戮于演武场中。碧血满地，白骨撑天。上官慈悲，捐给棺木，济城工肆，材木一空。以故伏刑东鬼，多葬南郊。</p>
<p>甲寅间，有<u>莱阳</u> 生至<u>稷下</u> ，有亲友二三人，亦在诛数，因市楮帛，酹奠榛墟。就税舍于下院之僧。明日，入城营干，日暮未归。忽一少年，造室来访。见生不在，脱帽登床，著履仰卧。仆人问其谁何，合眸不对。既而生归，则暮色蒙眬，不甚可辨。自诣床下问之，瞠目曰：“我候汝主人。絮絮逼问，我岂暴客耶！”生笑曰：“主人在此。”少年急起著冠，揖而坐，极道寒暄。听其音，似曾相识，急呼灯至，则同邑<u>朱生</u> ，亦死于<u>于七</u> 之难者。大骇却走。<u>朱</u> 曳之云：“仆与君文字交，何寡于情？我虽鬼，故人之念，耿耿不去心。今有所渎，愿无以异物遂猜薄之。”生乃坐，请所命。曰：“令女甥寡居无耦，仆欲得主中馈。屡通媒妁，辄以无尊长之命为辞。幸无惜齿牙余惠。”先是，生有甥女，早失恃，遗生鞠养，十五始归其家。俘至<u>济南</u> ，闻父被刑，惊恸而绝。生曰：“渠自有父，何我之求？”<u>朱</u> 曰：“其父为犹子启榇去，今不在此。”问：“女甥向依阿谁？”曰：“与邻媪同居。”生虑生人不能作鬼媒。<u>朱</u> 曰：“如蒙金诺，还屈玉趾。”遂起握生手。生固辞，问：“何之？”曰：“第行。”勉从与去。</p>
<p>北行里许，有大村落，约数十百家。至一第宅，<u>朱</u> 叩扉，即有媪出。豁开二扉，问<u>朱</u> 何为。曰：“烦达娘子：阿舅至。”媪旋反，须臾复出，邀生入。顾<u>朱</u> 曰：“两椽茅舍子大隘，劳公子门外少坐候。”生从之入，见半亩荒庭，列小室二。甥女迎门啜泣，生亦泣。室中灯火荧然。女貌秀洁如生时，凝眸含涕，遍问妗姑。生曰：“具各无恙，但荆人物故矣。”女又呜咽曰：“儿少受舅妗抚育，尚无寸报，不图先葬沟渎，殊为恨恨。旧年伯伯家大哥迁父去，置儿不一念，数百里外，伶仃如秋燕。舅不以沉魂可弃，又蒙赐金帛，儿已得之矣。”生乃以朱言告，女俯首无语。媪曰：“公子曩托<u>杨姥</u> 三五返。老身谓是大好，小娘子不肯自草草，得舅为政，方此意慊得。”</p>
<p>言次，一十七八女郎，从一青衣，遽掩入，瞥见生，转身欲遁。女牵其裾曰：“勿须尔！是阿舅，非他人。”生揖之，女郎亦敛袵。甥曰：“<u>九娘</u> ，<u>栖霞</u> <u>公孙氏</u> 。阿爹故家子，今亦‘穷波斯’，落落不称意。旦晚与儿还往。”生睨之，笑弯秋月，羞晕朝霞，实天人也。曰：“可知是大家，蜗庐人那如此娟好。”甥笑曰：“且是女学士，诗词俱大高。昨儿稍得指教。”<u>九娘</u> 微哂曰：“小婢无端败坏人，教阿舅齿冷也。”甥又笑曰：“舅断弦未续，若个小娘子，颇能快意否？”<u>九娘</u> 笑奔出，曰：“婢子颠疯作也！”遂去。言虽近戏，而生殊爱好之。甥似微察，乃曰：“<u>九娘</u> 才貌无双，舅倘不以粪壤致猜，儿当请诸其母。”生大悦，然虑人鬼难匹。女曰：“无伤，彼与舅有夙分。”生乃出。女送之，曰：“五日后，月明人静，当遣人往相迓。”</p>
<p>生至户外，不见<u>朱</u> 。翘首西望，月衔半规，昏黄中犹认旧径。见南向一第，<u>朱</u> 坐门石上，起逆曰：“相待已久。寒舍即劳垂顾。”遂携手入，殷殷展谢。出金爵一、晋珠百枚，曰：“他无长物，聊代禽仪。”既而曰：“家有浊醪，但幽室之物，不足款嘉宾，奈何！”生谢而退。<u>朱</u> 送至中途，始别。生归，僧仆集问。生隐之曰：“言鬼者妄也，适赴友人饮耳。”</p>
<p>后五日，果见<u>朱</u> 来，整履摇箑，意甚忻适，才至户庭，望尘即拜。少间，笑曰：“君嘉礼既成，庆在今夕，便烦枉步。”生曰：“以无回音，尚未致聘，何遽成礼？”<u>朱</u> 曰：“仆已代致之矣。”生深感荷，从与俱去。直达卧所，则甥女华妆迎笑。生问：“何时于归？”<u>朱</u> 云：“三日矣。”生乃出所赠珠，为甥助妆，女三辞乃受。谓生曰：“儿以舅意白<u>公孙</u> 老夫人，夫人作大欢喜。但言：老耄无他骨肉，不欲<u>九娘</u> 远嫁，期今夜舅往赘诸其家。伊家无男子，便可同郎往也。”<u>朱</u> 乃导去。</p>
<p>村将尽，一第门开，二人登其堂。俄白：“老夫人至。”有二青衣扶妪升阶。生欲展拜，夫人云：“老朽龙钟，不能为礼，当即脱边幅。”乃指画青衣，置酒高会。<u>朱</u> 乃唤家人，另出肴俎，列置生前，亦别设一壶，为客行觞。筵中进馔，无异人世，然主人自举，殊不劝进。既而席罢，<u>朱</u> 归。青衣导生去，入室，则<u>九娘</u> 华烛凝待。邂逅含情，极尽欢昵。初，<u>九娘</u> 母子，原解赴都。至郡，母不堪困苦死，<u>九娘</u> 亦自刭。枕上追述往事，哽咽不成眠。乃口占两绝云：</p>
<p class="kindle-cn-poem-center">昔日罗裳化作尘，空将业果恨前身。</p>
<p class="kindle-cn-poem-center">十年露冷枫林月，此夜初逢画阁春。</p>
<div class="empty"></div>
<p class="kindle-cn-poem-center">白杨风雨绕孤坟，谁想阳台更作云？</p>
<p class="kindle-cn-poem-center">忽启缕金箱里看，血腥犹染旧罗裙。</p>
<p>天将明，即促曰：“君宜且去，勿惊厮仆。”自此昼来宵往，嬖惑殊甚。</p>
<p>一夕，问<u>九娘</u> ：“此村何名？”曰：“<u>莱霞里</u> 。里中多两处新鬼，因以为名。”生闻之欷歔。女悲曰：“千里柔魂，蓬游无底，母子零孤，言之怆恻。幸念一夕恩义，收儿骨归葬墓侧，使百世得所依栖，死且不朽。”生诺之。女曰：“人鬼路殊，君亦不宜久滞。”乃以罗袜赠生，挥泪促别。生凄然而出，忉怛若丧。心怅怅不忍归，因过叩<u>朱</u> 氏之门。<u>朱</u> 白足出逆，甥亦起，云鬓鬅松，惊来省问。生怊怅移时，始述<u>九娘</u> 语。女曰：“妗氏不言，儿亦夙夜图之。此非人世，久居诚非所宜。”于是相对汍澜。生亦含涕而别。叩寓归寝，展转申旦。欲觅<u>九娘</u> 之墓，则忘问志表。及夜复往，则千坟累累，竟迷村路，叹恨而返。展视罗袜，着风寸断，腐如灰烬，遂治装东旋。</p>
<p>半载不能自释，复如<u>稷门</u> ，冀有所遇。及抵南郊，日势已晚，息驾庭树，趋诣丛葬所。但见坟兆万接，迷目榛荒，鬼火狐鸣，骇人心目。惊悼归舍。失意遨游，返辔遂东。行里许，遥见女郎，独行丘墓间，神情意致，怪似<u>九娘</u> 。挥鞭就视，果<u>九娘</u> 。下骑欲语，女竟走，若不相识。再逼近之，色作怒，举袖自障。顿呼<u>九娘</u> ，则湮然灭矣。</p>
<p> <u>异史氏</u> 曰：“香草沉罗，血满胸臆；东山佩玦，泪渍泥沙。古有孝子忠臣，至死不谅于君父者。<u>公孙九娘</u> 岂以负骸骨之托，而怨怼不释于中耶？脾鬲间物，不能掬以相示，冤乎哉！”</p>
<h2 id='chapter_4_009'>促织</h2>
<p> <u>宣德</u> 间，宫中尚促织之戏，岁征民间。此物故非西产，有<u>华阴</u> 令欲媚上官，以一头进，试使斗而才，因责常供。令以责之里正。市中游侠儿，得佳者笼养之，昂其直，居为奇货。里胥猾黠，假此科敛丁口，每责一头，辄倾数家之产。</p>
<p>邑有<u>成名</u> 者，操童子业，久不售。为人迂讷，遂为猾胥报充里正役，百计营谋不能脱。不终岁，薄产累尽。会征促织，<u>成</u> 不敢敛户口，而又无所赔偿，忧闷欲死。妻曰：“死何裨益？不如自行搜觅，冀有万一之得。”<u>成</u> 然之。早出暮归，提竹筒铜丝笼，于败堵丛草处，探石发穴，靡计不施，迄无济。即捕得三两头，又劣弱不中于款。宰严限追比，旬余，杖至百，两股间脓血流离，并虫亦不能行捉矣。转侧床头，惟思自尽。</p>
<p>时村中来一驼背巫，能以神卜。<u>成</u> 妻具赀诣问。见红女白婆，填塞门户。入其舍，则密室垂帘，帘外设香几。问者爇香于鼎，再拜。巫从傍望空代祝，唇吻翕辟，不知何词。各各竦立以听。少间，帘内掷一纸出，即道人意中事，无毫发爽。<u>成</u> 妻纳钱案上，焚拜如前人。食顷，帘动，片纸抛落。拾视之，非字而画：中绘殿阁，类兰若；后小山下，怪石乱卧，针针丛棘，青麻头伏焉；旁一蟆，若将跳舞。展玩不可晓，然睹促织，隐中胸怀。折藏之，归以示<u>成</u> 。</p>
<p> <u>成</u> 反复自念，得无教我猎虫所耶？细瞻景状，与村东大佛阁真逼似。乃强起扶杖，执图诣寺后。有古陵蔚起，循陵而走，见蹲石鳞鳞，俨然类画。遂于蒿莱中，侧听徐行，似寻针芥，而心目耳力俱穷，绝无踪响。冥搜未已，一癞头蟆猝然跃去。<u>成</u> 益愕，急逐趁之，蟆入草间。蹑迹披求，见有虫伏棘根，遽扑之，入石穴中。掭以尖草，不出，以筒水灌之，始出。状极俊健。逐而得之。审视，巨身修尾，青项金翅。大喜，笼归。举家庆贺，虽连城拱璧不啻也。土于盆而养之，蟹白栗黄，备极护爱，留待限期，以塞官责。</p>
<p> <u>成</u> 有子九岁，窥父不在，窃发盆。虫跃掷径出，迅不可捉。及扑入手，已股落腹裂，斯须就毙。儿惧，啼告母。母闻之，面色灰死，大骂曰：“业根！死期至矣！而翁归，自与汝覆算耳！”儿涕而出。未几<u>成</u> 归，闻妻言，如被冰雪。怒索儿，儿渺然不知所往。既得其尸于井，因而化怒为悲，抢呼欲绝。夫妻向隅，茅舍无烟，相对默然，不复聊赖。日将暮，取儿藁葬。近抚之，气息惙然。喜寘榻上，半夜复甦。夫妻心稍慰。但蟋蟀笼虚，顾之则气断声吞，亦不敢复究儿，自昏达曙，目不交睫。</p>
<p>东曦既驾，僵卧长愁。忽闻门外虫鸣，惊起觇视，虫宛然尚在。喜而捕之。一鸣辄跃去，行且速。覆之以掌，虚若无物，手裁举，则又超忽而跃。急趁之。折过墙隅，迷其所往。徘徊四顾，见虫伏壁上。审谛之，短小，黑赤色，顿非前物。<u>成</u> 以其小，劣之。惟彷徨瞻顾，寻所逐者。壁上小虫，忽跃落衿袖间。视之，形若土狗，梅花翅，方首长胫，意似良，喜而收之。将献公堂，惴惴恐不当意，思试之斗以觇之。</p>
<p>村中少年好事者，驯养一虫，自名“蟹壳青”，日与子弟角，无不胜。欲居之以为利，而高其直，亦无售者。径造庐访<u>成</u> ，视<u>成</u> 所蓄，掩口胡卢而笑。因出己虫，纳比笼中。<u>成</u> 视之，庞然修伟，自增惭怍，不敢与较。少年固强之。顾念蓄劣物终无所用，不如拚博一笑，因合纳斗盆。小虫伏不动，蠢若木鸡。少年又大笑。试以猪鬣毛，撩拨虫须，仍不动。少年又笑。屡撩之，虫暴怒，直奔，遂相腾击，振奋作声。俄见小虫跃起，张尾伸须，直龁敌领。少年大骇，解令休止。虫翘然矜鸣，似报主知。<u>成</u> 大喜。方共瞻玩，一鸡瞥来，径进以啄。<u>成</u> 骇立愕呼。幸啄不中，虫跃去尺有咫，鸡健进，逐逼之，虫已在爪下矣。<u>成</u> 仓猝莫知所救，顿足失色。旋见鸡伸颈摆扑，临视，则虫集冠上，力叮不释。<u>成</u> 益惊喜，掇置笼中。</p>
<p>翼日进宰，宰见其小，怒诃<u>成</u> 。<u>成</u> 述其异，宰不信。试与他虫斗，虫尽靡，又试之鸡，果如<u>成</u> 言。乃赏<u>成</u> ，献诸抚军。抚军大悦，以金笼进上，细疏其能。既入宫中，举天下所贡蝴蝶、螳螂、油利挞、青丝额，……一切异状，遍试之，无出其右者。每闻琴瑟之声，则应节而舞。益奇之。上大嘉悦，诏赐抚臣名马衣缎。抚军不忘所自，无何，宰以“卓异”闻。宰悦，免<u>成</u> 役，又嘱学使，俾入邑庠。后岁余，<u>成</u> 子精神复旧，自言身化促织，轻捷善斗，今始苏耳。抚军亦厚赉<u>成</u> 。不数岁，田百顷，楼阁万椽，牛羊蹄躈各千计。一出门，裘马过世家焉。</p>
<p> <u>异史氏</u> 曰：“天子偶用一物，未必不过此已忘，而奉行者即为定例。加以官贪吏虐，民日贴妇卖儿，更无休止。故天子一跬步，皆关民命，不可忽也。独是<u>成氏</u> 子以蠹贫，以促织富，裘马扬扬。当其为里正、受扑责时，岂意其至此哉！天将以酬长厚者，遂使抚臣、令尹，并受促织恩荫。闻之：一人飞升，仙及鸡犬。信夫！”</p>
<h2 id='chapter_4_010'>柳秀才</h2>
<p> <u>明</u> 季，蝗生<u>青</u> <u>兖</u> 间，渐集于<u>沂</u> 。<u>沂</u> 令忧之。退卧署幕，梦一秀才来谒，峨冠绿衣，状貌修伟。自言御蝗有策，询之，答云：“明日西南道上，有妇跨硕腹牝驴子，蝗神也。哀之，可免。”令异之，治具出邑南。伺良久，果有妇高髻褐帔，独控老苍卫，缓蹇北度。即爇香，捧卮酒，迎拜道左，捉驴不令去。妇问：“大夫将何为？”令便哀恳：“区区小治，幸悯脱蝗口！”妇曰：“可恨<u>柳秀才</u> 饶舌，泄吾密机！当即以其身受，不损禾稼可耳。”乃尽三卮，瞥不复见。后蝗来，飞蔽天日，然不落禾田，但集杨柳，过处柳叶都尽。方悟秀才柳神也。或云：“是宰官忧民所感。”诚然哉！</p>
<h2 id='chapter_4_011'>水灾</h2>
<p> <u>康熙</u> 二十一年，<u>山东</u> 旱，自春徂夏，赤地无青草。六月十三日小雨，始有种粟者。十八日，大雨沾足，乃种豆。一日，<u>石门庄</u> 有老叟，暮见二牛斗山上，谓村人曰：“大水将至矣！”遂携家播迁。村人共笑之。无何，雨暴注，彻夜不止，平地水深数尺，居庐尽没。一农人弃其两儿，与妻扶老母，奔避高阜。下视村中，已为泽国，并不复念及儿矣。水落归家，见一村尽成墟墓。入门视之，则一屋仅存，两儿并坐床头，嬉笑无恙。咸谓夫妻之孝报云。此六月二十二日事。</p>
<p> <u>康熙</u> 二十四年，<u>平阳</u> 地震，人民死者十之七八。城郭尽墟，仅存一屋，则孝子某家也。茫茫大劫中，惟孝嗣无恙，谁谓天公无皂白耶？</p>
<h2 id='chapter_4_012'>诸城某甲</h2>
<p>学师<u>孙景夏</u> 先生言：其邑中某甲者，值流寇乱，被杀，首坠胸前。寇退，家人得尸，将舁瘗之。闻其气缕缕然，审视之，咽不断者盈指。遂扶其头，荷之以归。经一昼夜始呻，以匕箸稍稍哺饮食，半年竟愈。又十余年，与二三人聚谈。或作一解颐语，众为哄堂，甲亦鼓掌。一俯仰间，刀痕暴裂，头堕血流。共视之，气已绝矣。父讼笑者。众敛金赂之，又葬甲，乃解。</p>
<p> <u>异史氏</u> 曰：“一笑头落，此千古第一大笑也。颈连一线而不死，直待十年后，成一笑狱，岂非二三邻人，负债前生者耶！”</p>
<h2 id='chapter_4_013'>库官</h2>
<p> <u>邹平</u> <u>张华东</u> 公，奉旨祭<u>南岳</u> 。道出<u>江</u> <u>淮</u> 间，将宿驿亭。前驱白：“驿中有怪异，宿之必致纷纭。”<u>张</u> 弗听。宵分，冠剑而坐。俄闻靴声入，则一颁白叟，皂纱黑带。怪而问之。叟稽首曰：“我库官也。为大人典藏有日矣。幸节钺遥临，下官释此重负。”问：“库存几何？”答言：“二万三千五百金。”公虑多金累缀，约归时盘验，叟唯唯而退。</p>
<p> <u>张</u> 至南中，馈遗颇丰。及还，宿驿亭，叟复出谒。及问库物，曰：“已拨<u>辽东</u> 兵饷矣。”深讶其前后之乖。叟曰：“人世禄命，皆有额数，锱铢不能增损。大人此行，应得之数已得矣，又何求？”言已，竟去。<u>张</u> 乃计其所获，与所言库数，适相吻合。方叹饮啄有定，不可以妄求也。</p>
<h2 id='chapter_4_014'>酆都御史</h2>
<p> <u>酆都县</u> 外有洞，深不可测，相传阎罗天子署。其中一切狱具，皆借人工。桎梏朽败，辄掷洞口，邑宰即以新者易之，经宿失所在。供应度支，载之经制。</p>
<p> <u>明</u> 有御史行台<u>华公</u> ，按及<u>酆都</u> ，闻其说，不以为信，欲入洞以决其惑。人辄言不可，公弗听。秉烛而入，以二役从。深抵里许，烛暴灭。视之，阶道阔朗，有广殿十余间，列坐尊官，袍笏俨然，惟东首虚一坐。尊官见公至，降阶而迎，笑问曰：“至矣乎？别来无恙否？”公问：“此何处所？”尊官曰：“此冥府也。”公愕然告退。尊官指虚坐曰：“此为君坐，那可复还！”公益惧，固请宽宥。尊官曰：“定数何可逃也！”遂检一卷示公，上注云：“某月日，某以肉身归阴。”公览之，战慄如濯冰水。念母老子幼，泫然涕流。俄有金甲神人，捧黄帛书至。群拜舞启读已，乃贺公曰：“君有回阳之机矣。”公喜致问，曰：“适接帝诏，大赦幽冥，可为君委折原例耳。”乃示公途而出。</p>
<p>数武之外，冥黑如漆，不辨行路，公甚窘苦。忽一神将轩然而入，赤面长髯，光射数尺。公迎拜而哀之，神人曰：“诵佛经可出。”言已而去。公自计经咒多不记忆，惟<span class="kindle-cn-specialtext-double">金刚经</span> 颇曾习之，遂乃合掌而诵，顿觉一线光明，映照前路。忽有遗忘之句，则目前顿黑，定想移时，复诵复明。乃始得出。其二从人，则不可问矣。</p>
<h2 id='chapter_4_015'>龙无目</h2>
<p> <u>沂水</u> 大雨，忽堕一龙，双睛俱无，奄有余息。邑令公以八十席覆之，未能周身。又为设野祭。犹反复以尾击地，其声堛然。</p>
<h2 id='chapter_4_016'>狐谐</h2>
<p> <u>万福</u> ，字<u>子祥</u> ，<u>博兴</u> 人也。幼业儒。家少有而运殊蹇，行年二十有奇，尚不能掇一芹。乡中浇俗，多报富户役，长厚者至碎破其家。<u>万</u> 适报充役，惧而逃，如<u>济南</u> ，税居逆旅。夜有奔女，颜色颇丽，<u>万</u> 悦而私之。请其姓氏，女自言：“实狐，但不为君祟耳。”<u>万</u> 喜而不疑。女嘱勿与客共，遂日至，与共卧处。凡日用所需，无不仰给于狐。</p>
<p>居无何，二三相识，辄来造访，恒信宿不去。<u>万</u> 厌之而不忍拒，不得已，以实告客。客愿一睹仙容，<u>万</u> 白于狐，狐谓客曰：“见我何为哉？我亦犹人耳。”闻其声，呖呖在目前，四顾，即又不见。客有<u>孙得言</u> 者，善俳谑，固请见，且谓：“得听娇音，魂魄飞越，何吝容华，徒使人闻声相思？”狐笑曰：“贤哉<u>孙子</u> ！欲为高曾母作行乐图耶？”诸客俱笑。狐曰：“我为狐，请与客言狐典，颇愿闻之否？”众唯唯。狐曰：“昔某村旅舍，故多狐，辄出祟行客。客知之，相戒不宿其舍，半年，门户萧索。主人大忧，甚讳言狐。忽有一远方客，自言异国人，望门休止。主人大悦。甫邀入门，即有途人阴告曰：‘是家有狐。’客惧，白主人，欲他徙。主人力白其妄，客乃止。入室方卧，见群鼠出于床下。客大骇，骤奔，急呼：‘有狐！’主人惊问，客怨曰：‘狐巢于此，何诳我言无？’主人又问：‘所见何状？’客曰：‘我今所见，细细幺么，不是狐儿，必当是狐孙子！’”言罢，座客为之粲然。<u>孙</u> 曰：“既不赐见，我辈留宿，宜勿去，阻其阳台。”狐笑曰：“寄宿无妨，倘小有迕犯，幸勿滞怀。”客恐其恶作剧，乃共散去。然数日必一来，索狐笑骂。狐谐甚，每一语，即颠倒宾客，滑稽者不能屈也。群戏呼为“狐娘子”。</p>
<p>一日，置酒高会，<u>万</u> 居主人位，<u>孙</u> 与二客分左右座，上设一榻屈狐。狐辞不善酒。咸请坐谈，许之。酒数行，众掷骰为瓜蔓之令。客值瓜色，会当饮，戏以觥移上座曰：“狐娘子大清醒，暂借一觞。”狐笑曰：“我故不饮。愿陈一典，以佐诸公饮。”<u>孙</u> 掩耳不乐闻。客皆言曰：“骂人者当罚。”狐笑曰：“我骂狐何如？”众曰：“可。”于是倾耳共听。狐曰：“昔一大臣，出使红毛国，着狐腋冠，见国王。王见而异之，问：‘何皮毛，温厚乃尔？’大臣以狐对。王言：‘此物生平未曾得闻。狐字字画何等？’使臣书空而奏曰：‘右边是一大瓜，左边是一小犬。’”主客又复哄堂。</p>
<p>二客，<u>陈氏</u> 兄弟，一名<u>所见</u> ，一名<u>所闻</u> 。见<u>孙</u> 大窘，乃曰：“雄狐何在，而纵雌流毒若此？”狐曰：“适一典，谈犹未终，遂为群吠所乱，请终之。国王见使臣乘一骡，甚异之。使臣告曰：‘此马之所生。’又大异之。使臣曰：‘中国马生骡，骡生驹驹。’王细问其状。使臣曰：‘马生骡，是“臣所见”；骡生驹驹，乃“臣所闻”。’”举座又大笑。</p>
<p>众知不敌，乃相约：后有开谑端者，罚作东道主。顷之，酒酣，<u>孙</u> 戏谓<u>万</u> 曰：“一联请君属之。”<u>万</u> 曰：“何如？”<u>孙</u> 曰：“妓者出门访情人，来时‘万福’，去时‘万福’。”合座属思不能对。狐笑曰：“我有之矣。”众共听之。曰：“龙王下诏求直谏，鳖也‘得言’，龟也‘得言’。”四座无不绝倒。<u>孙</u> 大恚曰：“适与尔盟，何复犯戒？”狐笑曰：“罪诚在我。但非此，不成确对耳。明旦设席，以赎吾过。”相笑而罢。狐之诙谐，不可殚述。</p>
<p>居数月，与<u>万</u> 偕归。及<u>博兴</u> 界，告<u>万</u> 曰：“我此处有葭莩亲，往来久梗，不可不一讯。日且暮，与君同寄宿，待旦而行可也。”<u>万</u> 询其处，指言：“不远。”<u>万</u> 疑前此故无村落，姑从之。二里许，果见一庄，生平所未历。狐往叩关，一苍头出应门。入则重门叠阁，宛然世家。俄见主人，有翁与媪，揖<u>万</u> 而坐。列筵丰盛，待<u>万</u> 以姻娅，遂宿焉。狐早谓曰：“我遽偕君归，恐骇闻听。君宜先往，我将继至。”<u>万</u> 从其言，先至，预白于家人。未几，狐至。与<u>万</u> 言笑，人尽闻之，而不见其人。</p>
<p>逾年，<u>万</u> 复事于<u>济</u> ，狐又与俱。忽有数人来，狐从与语，备极寒暄。乃语<u>万</u> 曰：“我本<u>陕</u> 中人，与君有夙因，遂从尔许时。今我兄弟至矣。将从以归，不能周事。”留之不可，竟去。</p>
<h2 id='chapter_4_017'>雨钱</h2>
<p> <u>滨州</u> 一秀才，读书斋中。有款门者，启视，则皤然一翁，形貌甚古。延之入，请问姓氏。翁自言：“养真，姓<u>胡</u> ，实乃狐仙。慕君高雅，愿共晨夕。”秀才故旷达，亦不为怪。遂与评驳今古。翁殊博洽，镂花雕缋，粲于牙齿，时抽经义，则名理湛深，尤觉非意所及。秀才惊服，留之甚久。</p>
<p>一日，密祈翁曰：“君爱我良厚。顾我贫若此，君但一举手，金钱宜可立致。何不小周给？”翁嘿然，似不以为可。少间，笑曰：“此大易事。但须得十数钱作母。”秀才如其请。翁乃与共入密室中，禹步作咒。俄顷，钱有数十百万，从梁间锵锵而下，势如骤雨。转瞬没膝，拔足而立，又没踝。广丈之舍，约深三四尺已来。乃顾语秀才：“颇厌君意否？”曰：“足矣。”翁一挥，钱即画然而止。乃相与扃户出。</p>
<p>秀才窃喜，自谓暴富。顷之，入室取用，则满室阿堵物皆为乌有，惟母钱十余枚，寥寥尚在。秀才失望，盛气向翁，颇怼其诳。翁怒曰：“我本与君文字交，不谋与君作贼！便如秀才意，只合寻梁上君交好得，老夫不能承命！”遂拂衣去。</p>
<h2 id='chapter_4_018'>妾击贼</h2>
<p> <u>益都</u> 西鄙之贵家某者，富有巨金。蓄一妾，颇婉丽。而冢室凌折之，鞭挞横施。妾奉事之惟谨。某怜之，往往私语慰抚。妾殊未尝有怨言。一夜，数十人逾垣入，撞其屋扉几坏。某与妻惶遽丧魄，摇战不知所为。妾起，嘿无声息，暗摸屋中，得挑水木杖一，拔关遽出。群贼乱如蓬麻。妾舞杖动，风鸣钩响，击四五人仆地，贼尽靡，骇愕乱奔。墙急不得上，倾跌咿哑，亡魂失命。妾拄杖于地，顾笑曰：“此等物事，不直下手插打得，亦学作贼！我不汝杀，杀嫌辱我。”悉纵之逸去。某大惊，问：“何自能尔？”则妾父故枪棒师，妾尽传其术，殆不啻百人敌也。妻尤骇甚，悔向之迷于物色。由是善颜视妾。妾终无纤毫失礼。邻妇或谓妾：“嫂击贼若豚犬，顾奈何俯首受挞楚？”妾曰：“是吾分耳，他何敢言。”闻者益贤之。</p>
<p> <u>异史氏</u> 曰：“身怀绝技，居数年而人莫之知，而卒之捍患御灾，化鹰为鸠。呜呼！射雉既获，内人展笑；握槊方胜，贵主同车。技之不可以已也如是夫！”</p>
<h2 id='chapter_4_019'>驱怪</h2>
<p> <u>长山</u> <u>徐远公</u> ，故<u>明</u> 诸生也。鼎革后，弃儒访道，稍稍学敕勒之术，远近多耳其名。某邑一钜公，具币，致诚款书，招之以骑。<u>徐</u> 问：“召某何意？”仆辞以不知，“但嘱小人务屈临降耳。”<u>徐</u> 乃行。</p>
<p>至则中庭宴馔，礼遇甚恭，然终不道其所以致迎之旨。<u>徐</u> 不耐，因问曰：“实欲何为？幸祛疑抱。”主人辄言无何也。但劝杯酒，言辞烁，殊所不解。言话之间，不觉向暮，邀<u>徐</u> 饮园中。园构造颇佳胜，而竹树蒙翳，景物阴森，杂花丛丛，半没草莱中。抵一阁，覆板上悬蛛错缀，大小上下，不可以数。酒数行，天色曛暗，命烛复饮。<u>徐</u> 辞不胜酒，主人即罢酒呼茶。诸仆仓皇撤殽器，尽纳阁之左室几上。茶啜未半，主人托故竟去，仆人便持烛引宿左室。烛置案上，遽返身去，颇甚草草。<u>徐</u> 疑或携襆被来伴，久之，人声殊杳。即自起扃户寝。窗外皎月，入室侵床，夜鸟秋虫，一时啾唧。心中怛然，不成梦寝。</p>
<p>顷之，板上橐橐，似踏蹴声，甚厉。俄下护梯，俄近寝门。<u>徐</u> 骇，毛发蝟立，急引被覆首。而门已豁然顿开。<u>徐</u> 展被角，微伺之，则一物，兽首人身，毛周其体，长如马鬐，深黑色，牙粲群峰，目炯双炬。及几，伏器中剩肴，舌一过，连数器辄净如扫。已而趋近榻，嗅<u>徐</u> 被。<u>徐</u> 骤起，翻被冪怪头，按之狂喊。怪出不意，惊脱，启外户窜去。<u>徐</u> 披衣起遁，则园门外扃，不可得出。缘墙而走，择短垣逾，则主人马厩也。厩人惊，<u>徐</u> 告以故，即就乞宿。</p>
<p>将旦，主人使伺<u>徐</u> ，失所在，大骇。已而得之厩中。<u>徐</u> 出，大恨，怒曰：“我不惯作驱怪术，君遣我，又秘不一言，我橐中蓄如意钩一，又不送达寝所，是死我也！”主人谢曰：“拟即相告，虑君难之。初亦不知橐有藏钩。幸宥十死！”<u>徐</u> 终怏怏，索骑归。自是而怪遂绝。主人宴集园中，辄笑向客曰：“我不忘<u>徐生</u> 功也。”</p>
<p> <u>异史氏</u> 曰：“‘黄狸黑狸，得窜者雄。’此非空言也。假令翻被狂喊之后，隐其所骇惧，而公然以怪之遁为己能，天下必将谓<u>徐生</u> 真神人不可及。”</p>
<h2 id='chapter_4_020'>姊妹易嫁</h2>
<p> <u>掖县</u> 相国<u>毛公</u> ，家素微。其父常为人牧牛。时邑世族<u>张</u> 姓者，有新阡在东山之阳。或经其侧，闻墓中叱咤声曰：“若等速避去，勿久溷贵人宅！”<u>张</u> 闻，亦未深信。既又频得梦警曰：“汝家墓地，本是<u>毛公</u> 佳城，何得久假此？”由是家数不利。客劝徙葬吉，<u>张</u> 听之，徙焉。一日，相国父牧，出张家故墓，猝遇雨，匿身废圹中。已而雨益倾盆，潦水奔穴，崩渹灌注，遂溺以死。相国时尚孩童。母自诣<u>张</u> ，愿丐咫尺地，掩儿父。<u>张</u> 征知其姓氏，大异之。行视溺死所，俨然当置棺处，又益骇。乃使就故圹窆焉。且令携若儿来。葬已，母偕儿诣<u>张</u> 谢。<u>张</u> 一见辄喜，即留其家，教之读，以齿子弟行。又请以长女妻儿，母骇不敢应，<u>张</u> 妻云：“既已有言，奈何中改？”卒许之。</p>
<p>然此女甚薄<u>毛</u> 家，怨惭之意，形于言色。有人或道及，辄掩其耳。每向人曰：“我死不从牧牛儿！”及亲迎，新郎入宴，彩舆在门，而女掩袂向隅而哭。催之妆，不妆，劝之亦不解。俄而新郎告行，鼓乐大作，女犹眼零雨而首飞蓬也。父止婿，自入劝女，女涕若罔闻。怒而逼之，益哭失声，父无奈之。又有家人传白：“新郎欲行。”父急出，言：“衣妆未竟，乞郎少停待。”即又奔入视女，往来者无停履。迁延少时，事愈急，女终无回意。父无计，周张欲自死。其次女在侧，颇非其姊，苦逼劝之。姊怒曰：“小妮子，亦学人喋聒！尔何不从他去？”妹曰：“阿爷原不曾以妹子属<u>毛郎</u> ，若以妹子属<u>毛郎</u> ，更何须姊姊劝驾也。”父以其言慷爽，因与伊母窃议，以次易长。母即向女曰：“忤逆婢不遵父母命，欲以儿代若姊，儿肯之否？”女慨然曰：“父母教儿往也，即乞丐不敢辞，且何以见毛家郎便终饿莩死乎？”父母闻其言，大喜，即以姊妆妆女，仓猝登车而去。入门，夫妇雅敦逑好。然女素病赤，稍稍介公意。久之，浸知易嫁之说，由是益以知己德女。</p>
<p>居无何，公补博士弟子，应秋闱试，道经<u>王</u> 舍人店。店主人先一夕梦神曰：“旦日当有毛解元来，后且脱汝于厄。”以故晨起，专伺察东来客。及得公，甚喜。供具殊丰善，不索直，特以梦兆厚自托。公亦颇自负。私以细君发鬑鬑，虑为显者笑，富贵后，念当易之。已而晓榜既揭，竟落孙山，咨嗟蹇步，懊惋丧志。心赧旧主人，不敢复由<u>王</u> 舍，以他道归。</p>
<p>后三年，再赴试，店主人延候如初。公曰：“尔言初不验，殊惭祗奉。”主人曰：“秀才以阴欲易妻，故被冥司黜落，岂妖梦不足以践？”公愕而问故，盖别后复梦而云。公闻之，惕然悔惧，木立若偶。主人谓：“秀才宜自爱，终当作解首。”未几，果举贤书第一人。夫人发亦寻长，云鬟委绿，转更增媚。</p>
<p>姊适里中富室儿，意气颇自高。夫荡惰，家渐陵夷，空舍无烟火。闻妹为孝廉妇，弥增惭怍，姊妹辄避路而行。又无何，良人卒，家落。顷之，公又擢进士。女闻，刻骨自恨，遂忿然废身为尼。及公以宰相归，强遣女行者诣府谒问，冀有所贻。比至，夫人馈以绮縠罗绢若干匹，以金纳其中，而行者不知也。携归见师，师失所望，恚曰：“与我金钱，尚可作薪米费，此等仪物，我何须尔！”遂令将回。公及夫人疑之，及启视而金具在，方悟见却之意。发金笑曰：“汝师百余金尚不能任，焉有福泽从我老尚书也。”遂以五十金付尼去，曰：“将去作尔师用度，多，恐福薄人难承荷也。”行者归，具以告。师默然自叹，念平生所为，辄自颠倒，美恶避就，繄岂由人耶？后店主人以人命事逮系囹圄，公为力解释罪。</p>
<p> <u>异史氏</u> 曰：“<u>张公</u> 故墓，<u>毛氏</u> 佳城，斯已奇矣。余闻时人有‘大姨夫作小姨夫，前解元为后解元’之戏，此岂慧黠者所能较计邪？呜呼！彼苍者天久不可问，何至<u>毛公</u> ，其应如响？”</p>
<h2 id='chapter_4_021'>续黄粱</h2>
<p> <u>福建</u> <u>曾孝廉</u> ，高捷南宫时，与二三新贵，遨游郊郭。偶闻毘卢禅院，寓一星者，因并骑往诣问卜。入揖而坐。星者见其意气，稍佞谀之。<u>曾</u> 摇箑微笑，便问：“有蟒玉分否？”星者正容许二十年太平宰相。<u>曾</u> 大悦，气益高。值小雨，乃与游侣避雨僧舍。舍中一老僧，深目高鼻，坐蒲团上，偃蹇不为礼。众一举手登榻自话，群以宰相相贺。<u>曾</u> 心气殊高，指同游曰：“某为宰相时，推张年丈作南抚，家中表为参、游，我家老苍头亦得小千把，于愿足矣。”一坐大笑。</p>
<p>俄闻门外雨益倾注，<u>曾</u> 倦伏榻间，忽见有二中使，赍天子手诏，召曾太师决国计。<u>曾</u> 得意疾趋入朝。天子前席，温语良久，命三品以下，听其黜陟，即赐蟒玉名马。<u>曾</u> 被服稽拜以出。入家，则非旧所居第，绘栋雕榱，穷极壮丽。自亦不解，何以遽至于此。然撚髯微呼，则应诺雷动。俄而公卿赠海物，伛偻足恭者，叠出其门。六卿来，倒屣而迎；侍郎辈，揖与语；下此者，颔之而已。晋抚馈女乐十人，皆是好女子。其尤者为袅袅，为仙仙，二人尤蒙宠顾。科头休沐，日事声歌。</p>
<p>一日，念微时尝得邑绅<u>王子良</u> 周济我，今置身青云，渠尚蹉跎仕路，何不一引手？早旦一疏，荐为谏议，即奉俞旨，立行擢用。又念<u>郭太仆</u> 曾睚眦我，即传<u>吕给谏</u> 及侍御<u>陈昌</u> 等，授以意旨。越日，弹章交至，奉旨削职以去。恩怨了了，颇快心意。偶出郊衢，醉人适触卤簿，即遣人缚付京尹，立毙杖下。接第连阡者，皆畏势献沃产。自此富可埒国。无何而袅袅、仙仙以次殂谢，朝夕遐想。忽忆曩年见东家女绝美，每思购充媵御，辄以绵薄违宿愿，今日幸可适志。乃使干仆数辈，强纳赀于其家。俄顷，藤舆舁至，则较昔之望见时，尤艳绝也。自顾生平，于愿斯足。</p>
<p>又逾年，朝士窃窃，似有腹非之者。然各为立仗马，<u>曾</u> 亦高情盛气，不以置怀。有龙图学士<u>包</u> 上疏，其略曰：“窃以<u>曾某</u> ，原一饮赌无赖，市井小人，一言之合，荣膺圣眷，父紫儿朱，恩宠为极。不思捐躯摩顶，以报万一，反恣胸臆，擅作威福。可死之罪，擢发难数！朝廷名器，居为奇货，量缺肥瘠，为价重轻。因而公卿将士，尽奔走于门下，估计夤缘，俨如负贩，仰息望尘，不可算数。或有杰士贤臣，不肯阿附，轻则置之闲散，重则褫以编氓。甚且一臂不袒，辄迕鹿马之奸；片语方干，远窜豺狼之地。朝士为之寒心，朝廷因而孤立。又且平民膏腴，任肆蚕食；良家女子，强委禽妆。沴气冤氛，暗无天日！奴仆一到，则守、令承颜；书函一投，则司、院枉法。或有厮养之儿，瓜葛之亲，出则乘传，风行雷动。地方之供给稍迟，马上之鞭挞立至。荼毒人民，奴隶官府，扈从所临，野无青草。而某方炎炎赫赫，怙宠无悔。召对方承于阙下，萋菲辄进于君前；委蛇才退于自公，声歌已起于后苑。声色狗马，昼夜荒淫；国计民生，罔存念虑。世上宁有此宰相乎！内外骇讹，人情汹汹。若不急加斧锧之诛，势必酿成操、莽之祸。臣夙夜祗惧，不敢宁处，冒死列款，仰达宸听。伏祈断奸佞之头，籍贪冒之产，上回天怒，下快舆情。如果臣言虚谬，刀锯鼎镬，即加臣身”云云。</p>
<p>疏上，<u>曾</u> 闻之，气魄悚骇，如饮冰水。幸而皇上优容，留中不发。又继而科、道、九卿，交章劾奏，即昔之拜门墙、称假父者，亦反颜相向。奉旨籍家，充<u>云南</u> 军。子任<u>平阳</u> 太守，已差员前往提问。<u>曾</u> 方闻旨惊怛，旋有武士数十人，带剑操戈，直抵内寝，褫其衣冠，与妻并系。俄见数夫运赀于庭，金银钱钞以数百万，珠翠瑙玉数百斛，幄幕帘榻之属，又数千事，以至儿襁女舄，遗坠庭阶。<u>曾</u> 一一视之，酸心刺目。又俄而一人掠美妾出，披发娇啼，玉容无主。悲火烧心，含愤不敢言。</p>
<p>俄楼阁仓库，并已封志。立叱<u>曾</u> 出。监者牵罗曳而出。夫妻吞声就道，求一下驷劣车，少作代步，亦不得。十里外，妻足弱，欲倾跌，<u>曾</u> 时以一手相攀引。又十余里，己亦困惫。欻见高山，直插霄汉，自忧不能登越，时挽妻相对泣。而监者狞目来窥，不容稍停驻。又顾斜日已坠，无可投止，不得已，参差蹩躠而行。比至山腰，妻力已尽，泣坐路隅，<u>曾</u> 亦憩止，任监者叱骂。忽闻百声齐噪，有群盗各操利刃，跳梁而前。监者大骇，逸去。<u>曾</u> 长跪，言：“孤身远谪，橐中无长物。”哀求宥免。群盗裂眦宣言：“我辈皆被害冤民，只乞得佞贼头，他无索取。”<u>曾</u> 叱怒曰：“我虽待罪，乃朝廷命官，贼子何敢尔！”贼亦怒，以巨斧挥<u>曾</u> 项。觉头堕地作声，魂方骇疑，即有二鬼来，反接其手，驱之行。</p>
<p>行逾数刻，入一都会。顷之，睹宫殿，殿上一丑形王者，凭几决罪福。<u>曾</u> 前，匐伏请命。王者阅卷，才数行，即震怒曰：“此欺君误国之罪，宜置油鼎！”万鬼群和，声如雷霆，即有巨鬼捽至墀下。见鼎高七尺已来，四围炽炭，鼎足尽赤。<u>曾</u> 觳觫哀啼，窜迹无路。鬼以左手抓发，右手握踝，抛置鼎中。觉块然一身，随油波而上下，皮肉焦灼，痛彻于心，沸油入口，煎烹肺腑。念欲速死，而万计不能得死。约食时，鬼方以巨叉取<u>曾</u> 出，复伏堂下。王又检册籍，怒曰：“倚势凌人，合受刀山狱！”鬼复捽去。见一山，不甚广阔，而峻削壁立，利刃纵横，乱如密笋。先有数人罥肠刺腹于其上，呼号之声，惨绝心目。鬼促<u>曾</u> 上，<u>曾</u> 大哭退缩。鬼以毒锥刺脑，<u>曾</u> 负痛乞怜。鬼怒，捉<u>曾</u> 起，望空力掷。觉身在云霄之上，晕然一落，刃交于胸，痛苦不可言状。又移时，身躯重赘，刀孔渐阔，忽焉脱落，四支蠖屈。鬼又逐以见王。王命会计生平卖爵鬻名，枉法霸产，所得金钱几何。即有须人持筹握算，曰：“三百二十一万。”王曰：“彼既积来，还令饮去！”少间，取金钱堆阶上，如丘陵，渐入铁釜，熔以烈火。鬼使数辈，更以杓灌其口，流颐则皮肤臭裂，入喉则脏腑腾沸。生时患此物之少，是时患此物之多也！半日方尽。王者令押去<u>甘州</u> 为女。</p>
<p>行数步，见架上铁梁，围可数尺，绾一火轮，其大不知几百由旬，焰生五采，光耿云霄。鬼挞使登轮。方合眼跃登，则轮随足转，似觉倾坠，遍体生凉。开眸自顾，身已婴儿，而又女也。视其父母，则悬鹑败焉。土室之中，瓢杖犹存，心知为乞人子。日随乞儿托钵，腹辘辘然，常不得一饱。着败衣，风常刺骨。十四岁，鬻与<u>顾秀才</u> 备媵妾，衣食粗足自给。而冢室悍甚，日以鞭棰从事，辄以赤铁烙胸乳。幸而良人颇怜爱，稍自宽慰。东邻恶少年，忽逾垣来逼与私。乃自念前身恶孽，已被鬼责，今那得复尔。于是大声疾呼，良人与嫡妇尽起，恶少年始窜去。居无何，秀才宿诸其室，枕上喋喋，方自诉冤苦。忽震厉一声，室门大辟，有两贼持刀入，竟决秀才首，囊括衣物。团伏被底，不敢复作声。既而贼去，乃喊奔嫡室。嫡大惊，相与泣验。遂疑妾以奸夫杀良人，因以状白刺史。刺史严鞫，竟以酷刑定罪案，依律凌迟处死，絷赴刑所。胸中冤气扼塞，距踊声屈，觉九幽十八狱，无此黑黯也。</p>
<p>正悲号间，闻游者呼曰：“兄梦魇耶？”豁然而寤，见老僧犹跏趺座上。同侣竞相谓曰：“日暮腹枵，何久酣睡？”<u>曾</u> 乃惨淡而起。僧微笑曰：“宰相之占验否？”<u>曾</u> 益惊异，拜而请教。僧曰：“修德行仁，火坑中有青莲也。山僧何知焉。”<u>曾</u> 胜气而来，不觉丧气而返。台阁之想，由此淡焉。入山不知所终。</p>
<p> <u>异史氏</u> 曰：“福善祸淫，天之常道。闻作宰相而忻然于中者，必非喜其鞠躬尽瘁可知矣。是时方寸中，宫室妻妾，无所不有。然而梦固为妄，想亦非真。彼以虚作，神以幻报。黄粱将熟，此梦在所必有，当以附之<u>邯郸</u> 之后。”</p>
<h2 id='chapter_4_022'>龙取水</h2>
<p>俗传龙取<u>江</u> <u>河</u> 之水以为雨，此疑似之说耳。<u>徐东痴</u> 南游，泊舟<u>江</u> 岸，见一苍龙自云中垂下，以尾搅<u>江</u> 水，波浪涌起，随龙身而上。遥望水光睒，阔于三匹练。移时，龙尾收去，水亦顿息。俄而大雨倾注，渠道皆平。</p>
<h2 id='chapter_4_023'>小猎犬</h2>
<p> <u>山右</u> <u>卫中堂</u> 为诸生时，厌冗扰，徙斋僧院。苦室中蜰虫蚊蚤甚多，竟夜不成寝。食后，偃息在床。忽一小武士，首插雉尾，身高两寸许，骑马大如蜡，臂上青鞲，有鹰如蝇。自外而入，盘旋室中，行且驶。公方凝注，忽又一人入，装亦如前。腰束小弓矢，牵猎犬如巨蚁。又俄顷，步者、骑者，纷纷来以数百辈，鹰亦数百臂，犬亦数百头。有蚊蝇飞起，纵鹰腾击，尽扑杀之。猎犬登床缘壁，搜噬虱蚤，凡罅隙之所伏藏，嗅之无不出者，顷刻之间，决杀殆尽。公伪睡睨之，鹰集犬窜于其身。既而一黄衣人，着平天冠，如王者，登别榻，系驷苇篾间。从骑皆下，献飞献走，纷集盈侧，亦不知作何语。无何，王者登小辇，卫士仓皇，各命鞍马，万蹄攒奔，纷如撒菽，烟飞雾腾，斯须散尽。</p>
<p>公历历在目，骇诧不知所由。蹑履外窥，渺无迹响。返身周视，都无所见，惟壁砖上遗一细犬。公急捉之，且驯。置砚匣中，反复瞻玩。毛极细茸，项上有小环。饲以饭颗，一嗅辄弃去。跃登床榻，寻衣缝，啮杀虮虱。旋复来伏卧。逾宿，公疑其已往，视之，则盘伏如故。公卧，则登床箦，遇虫辄瞰毙，蚊蝇无敢落者。公爱之，甚于拱璧。一日，昼寝，犬潜伏身畔。公醒转侧，压于腰底。公觉有物，固疑是犬，急起视之，已匾而死，如纸翦成者然。然自是壁虫无噍类矣。</p>
<h2 id='chapter_4_024'>棋鬼</h2>
<p> <u>扬州</u> 督同将军<u>梁公</u> ，解组乡居，日携棋酒，游翔林丘间。会九日登高，与客弈。忽有一人来，逡巡局侧，耽玩不去。视之，面目寒俭，悬鹑结焉。然而意态温雅，有文士风。公礼之，乃坐，亦殊谦。公指棋谓曰：“先生当必善此，何勿与客对垒？”其人逊谢移时，始即局。局终而负，神情懊热，若不自已。又着又负，益惭愤。酌之以酒，亦不饮，惟曳客弈。自晨至于日昃，不遑溲溺。</p>
<p>方以一子争路，两互喋聒，忽书生离席悚立，神色惨沮。少间，屈膝向公座，败颡乞救。公骇疑，起扶之曰：“戏耳，何至是？”书生曰：“乞付嘱圉人，勿缚小生颈。”公又异之，问：“圉人谁？”曰：“<u>马成</u> 。”先是，公圉役<u>马成</u> 者，走无常，常十数日一入幽冥，摄牒作勾役。公以书生言异，遂使人往视<u>成</u> ，则僵卧已二日矣。公乃叱<u>成</u> 不得无礼。瞥然间，书生即地而灭。公叹咤良久，乃悟其鬼。</p>
<p>越日，<u>马成</u> 寤，公召诘之。<u>成</u> 曰：“书生<u>湖</u> <u>襄</u> 人，癖嗜弈，产荡尽。父忧之，闭置斋中，辄逾垣出，窃引空处，与弈者狎。父闻诟詈，终不可制止。父愤悒赍恨而死。阎摩王以书生不德，促其年寿，罚入饿鬼狱，于今七年矣。会<u>东岳</u> 凤楼成，下牒诸府，征文人作碑记。王出之狱中，使应召自赎。不意中道迁延，大愆限期。岳帝使直曹问罪于王，王怒，使小人辈罗搜之。前承主人命，故未敢以缧绁系之。”公问：“今日作何状？”曰：“仍付狱吏，永无生期矣。”公叹曰：“癖之误人也如是夫！”</p>
<p> <u>异史氏</u> 曰：“见弈遂忘其死，及其死也，见弈又忘其生，非其所欲有甚于生者哉？然癖嗜如此，尚未获一高着，徒令九泉下，有长死不生之弈鬼也。可哀也哉！”</p>
<h2 id='chapter_4_025'>辛十四娘</h2>
<p> <u>广平</u> <u>冯生</u> ，<u>正德</u> 间人，少轻脱，纵酒。昧爽偶行，遇一少女，着红帔，容色娟好，从小奚奴，蹑露奔波，履袜沾濡。心窃好之。</p>
<p>薄暮醉归，道侧故有兰若，久芜废，有女子自内出，则向丽人也。忽见生来，即转身入。阴念：丽者何得在禅院中？絷驴于门，往觇其异。入则断垣零落，阶上细草如毯。彷徨间，一斑白叟出，衣帽整洁，问：“客何来？”生曰：“偶过古刹，欲一瞻仰。翁何至此？”叟曰：“老夫流寓无所，暂借此安顿细小。既承宠降，有山茶可以当酒。”乃肃宾入。见殿后一院，石路光明，无复蓁莽。入其室，则帘幌床幕，香雾喷人。坐展姓字，云：“蒙叟姓<u>辛</u> 。”生乘醉遽问曰：“闻有女公子，未遭良匹。窃不自揣，愿以镜台自献。”<u>辛</u> 笑曰：“容谋之荆人。”生即索笔为诗曰：“千金觅玉杵，殷勤手自将。<u>云英</u> 如有意，亲为捣玄霜。”主人笑付左右。少间，有婢与<u>辛</u> 耳语，<u>辛</u> 起慰客耐坐，牵幕入。隐约三数语，即趋出。生意必有佳报，而<u>辛</u> 乃坐与嗢噱，不复有他言。生不能忍，问曰：“未审意旨，幸释疑抱。”<u>辛</u> 曰：“君卓荦士，倾风已久。但有私衷，所不敢言耳。”生固请之，<u>辛</u> 曰：“弱息十九人，嫁者十有二。醮命任之荆人，老夫不与焉。”生曰：“小生只要得今朝领小奚奴带露行者。”<u>辛</u> 不应，相对默然。闻房内嘤嘤腻语，生乘醉搴帘曰：“伉俪既不可得，当一见颜色，以消吾憾。”内闻钩动，群立愕顾。果有红衣人，振袖倾鬟，亭亭拈带。望见生入，遍室张皇。<u>辛</u> 怒，命数人捽生出。酒愈涌上，倒蓁芜中。瓦石乱落如雨，幸不着体。</p>
<p>卧移时，听驴子犹龁草路侧，乃起跨驴，踉锵而行。夜色迷闷，误入涧谷，狼奔鸱叫，竖毛寒心。踟蹰四顾，并不知其何所。遥望苍林中，灯火明灭，疑必村落，竟驰投之。仰见高闳，以策挝门。内有问者曰：“何处郎君，半夜来此？”生以失路告。问者曰：“待达主人。”生累足鹄竢。忽闻振管辟扉，一健仆出，代客捉驴。生入，见室甚华好，堂上张灯火。少坐，有妇人出，问客姓字，生以告。逾刻，青衣数人，扶一老妪出，曰：“郡君至。”生起立，肃身欲拜。妪止之坐，谓生曰：“尔非<u>冯云子</u> 之孙耶？”曰：“然。”妪曰：“子当是我弥甥。老身钟漏并歇，残年向尽，骨肉之间，殊所乖阔。”生曰：“儿少失怙，与我祖父处者，十不识一焉。素未拜省，乞便指示。”妪曰：“子自知之。”</p>
<p>生不敢复问，坐对悬想。妪曰：“甥深夜何得来此？”生以胆力自矜诩，遂一一历陈所遇。妪笑曰：“此大好事。况甥名士，殊不玷于姻娅，野狐精何得强自高？甥勿虑，我能为若致之。”生称谢唯唯。妪顾左右曰：“我不知<u>辛</u> 家女儿，遂如此端好！”青衣人曰：“渠有十九女，都翩翩有风格。不知官人所聘行几？”生曰：“年约十五余矣。”青衣曰：“此是<u>十四娘</u> 。三月间，曾从阿母寿郡君，何忘却？”妪笑曰：“是非刻莲瓣为高履，实以香屑，蒙纱而步者乎？”青衣曰：“是也。”妪曰：“此婢大会作意，弄媚巧。然果窕窈，阿甥赏鉴不谬。”即谓青衣曰：“可遣小狸奴唤之来。”青衣应诺去。移时，入白：“呼得<u>辛</u> 家<u>十四娘</u> 至矣。”旋见红衣女子，望妪俯拜。妪曳之曰：“后为我家甥妇，勿得修婢子礼。”女子起，娉娉而立，红袖低垂。妪理其鬓发，捻其耳环，曰：“<u>十四娘</u> 近在闺中作么生？”女低应曰：“闲来只挑绣。”回首见生，羞缩不安。妪曰：“此吾甥也。盛意与儿作姻好，何便教迷途，终夜窜溪谷？”女俯首无语。妪曰：“我唤汝，非他，欲为阿甥作伐耳。”女默默而已。妪命扫榻展裀褥，即为合卺。女觍然曰：“还以告之父母。”妪曰：“我为汝作冰，有何舛谬？”女曰：“郡君之命，父母当不敢违。然如此草草，婢子即死，不敢奉命！”妪笑曰：“小女子志不可夺，真吾甥妇也！”乃拔女头上金花一朵，付生收之。命归家检历，以良辰为定。乃使青衣送女去。</p>
<p>听远鸡已唱，遣人持驴送生出。数步外，欻一回顾，则村舍已失，但见松楸浓黑，蓬颗蔽冢而已。定想移时，乃悟其处为<u>薛尚书</u> 墓。<u>薛</u> 故生祖母弟，故相呼以甥。心知遇鬼，然亦不知<u>十四娘</u> 何人。咨嗟而归，漫检历以待之，而心恐鬼约难恃。再往兰若，则殿宇荒凉。问之居人，则寺中往往见狐狸云。阴念：“若得丽人，狐亦自佳。”</p>
<p>至日，除舍扫途，更仆眺望，夜半犹寂，生已无望。顷之，门外哗然。屣出窥，则绣幰已驻于庭，双鬟扶女坐青庐中。妆奁亦无长物，惟两长鬣奴扛一扑满，大如瓮，息肩置堂隅。生喜得丽偶，并不疑其异类。问女曰：“一死鬼，卿家何帖服之甚？”女曰：“<u>薛尚书</u> ，今作五都巡环使，数百里鬼狐皆备扈从，故归墓时常少。”生不忘蹇修，翼日，往祭其墓。归见二青衣，持贝锦为贺，竟委几上而去。生以告女，女视之，曰：“此郡君物也。”</p>
<p>邑有<u>楚银台</u> 之公子，少与生共笔砚，相狎。闻生得狐妇，馈遗为，即登堂称觞。越数日，又折简来招饮。女闻，谓生曰：“曩公子来，我穴壁窥之，其人猿睛而鹰准，不可与久居也。宜勿往。”生诺之。翼日，公子造门，问负约之罪，且献新什。生评涉嘲笑，公子大惭，不欢而散。生归，笑述于房。女惨然曰：“公子豺狼，不可狎也！子不听吾言，将及于难！”生笑谢之。后与公子辄相谀噱，前隙渐释。</p>
<p>会提学试，公子第一，生第二。公子沾沾自喜，走伻来邀生饮。生辞，频招乃往。至则知为公子初度，客从满堂，列筵甚盛。公子出试卷示生，亲友叠肩叹赏。酒数行，乐奏作于堂，鼓吹伧佇，宾主甚乐。公子忽谓生曰：“谚云：‘场中莫论文。’此言今知其谬。小生所以忝出君上者，以起处数语，略高一筹耳。”公子言已，一座尽赞。生醉不能忍，大笑曰：“君到于今，尚以为文章至是耶？”生言已，一座失色，公子惭忿气结。客渐去，生亦遁。</p>
<p>醒而悔之，因以告女。女不乐曰：“君诚乡曲之儇子也！轻薄之态，施之君子，则丧吾德；施之小人，则杀吾身。君祸不远矣！我不忍见君流落，请从此辞。”生惧而涕，且告之悔。女曰：“如欲我留，与君约：从今闭户绝交游，勿浪饮。”生谨受教。<u>十四娘</u> 为人勤俭洒脱，日以纴织为事。时自归宁，未尝逾夜。又时出金帛作生计，日有赢余，辄投扑满。日杜门户，有造访者，辄嘱苍头谢去。</p>
<p>一日，<u>楚公子</u> 驰函来，女焚爇不以闻。翼日，出吊于城，遇公子于丧者之家，捉臂苦邀。生辞以故，公子使圉人挽辔，拥之以行。至家，立命洗腆。继辞夙退。公子要遮无已，出家姬弹筝为乐。生素不羁，向闭置庭中，颇觉闷损，忽逢剧饮，兴顿豪，无复萦念。因而酣醉，颓卧席间。公子妻<u>阮氏</u> ，最悍妒，婢妾不敢施脂泽。日前，婢入斋中，为<u>阮</u> 掩执，以杖击首，脑裂立毙。公子以生嘲慢故，衔生，日思所报，遂谋醉以酒而诬之。乘生醉寐，扛尸床间，合扉径去。生五更酲解，始觉身卧几上。起寻枕榻，则有物腻然，绁绊步履，摸之，人也，意主人遣僮伴睡。又蹴之，不动而僵，大骇，出门怪呼。厮役尽起，爇之，见尸，执生怒闹。公子出验之，诬生逼奸杀婢，执送<u>广平</u> 。</p>
<p>隔日，<u>十四娘</u> 始知，潸然曰：“早知今日矣！”因按日以金钱遗生。生见府尹，无理可伸，朝夕搒掠，皮肉尽脱。女自诣问，生见之，悲气塞心，不能言说。女知陷阱已深，劝令诬服，以免刑宪。生泣听命。女还往之间，人咫尺不相窥。归家咨惋，遽遣婢子去。独居数日，又托媒媪购良家女，名<u>禄儿</u> ，年已及笄，容华颇丽，与同寝食，抚爱异于群小。生认误杀拟绞，苍头得信归，恸述不成声。女闻，坦然若不介意。既而秋决有日，女始皇皇躁动，昼去夕来，无停履。每于寂所，於邑悲哀，至损眠食。一日，日晡，狐婢忽来。女顿起，相引屏语。出则笑色满容，料理门户如平时。翼日，苍头至狱，生寄语娘子一往永诀。苍头复命，女漫应之，亦不怆恻，殊落落置之。家人窃议其忍。忽道路沸传，<u>楚银台</u> 革爵，<u>平阳</u> 观察奉特旨治<u>冯生</u> 案。苍头闻之喜，告主母。女亦喜，即遣入府探视，则生已出狱，相见悲喜。俄捕公子至，一鞫，尽得其情。生立释宁家。</p>
<p>归见闱中人，泫然流涕，女亦相对怆楚，悲已而喜。然终不知何以得达上听。女笑指婢曰：“此君之功臣也。”生愕问故。先是，女遣婢赴<u>燕都</u> ，欲达宫闱，为生陈冤。婢至，则宫中有神守护，徘徊御沟间，数月不得入。婢惧误事，方欲归谋，忽闻今上将幸<u>大同</u> ，婢乃预往，伪作流妓。上至勾阑，极蒙宠眷。疑婢不似风尘人，婢乃垂泣。上问：“有何冤苦？”婢对：“妾原籍隶<u>广平</u> ，生员<u>冯某</u> 之女。父以冤狱将死，遂鬻妾勾阑中。”上惨然，赐金百两。临行，细问颠末，以纸笔记姓名，且言欲与共富贵。婢言：“但得父子团聚，不愿华也。”上颔之，乃去。婢以此情告生，生急拜，泪眦双荧。</p>
<p>居无几何，女忽谓生曰：“妾不为情缘，何处得烦恼？君被逮时，妾奔走戚眷间，并无一人代一谋者。尔时酸衷，诚不可以告愬。今视尘俗益厌苦。我已为君畜良偶，可从此别。”生闻，泣伏不起，女乃止。夜遣<u>禄儿</u> 侍生寝，生拒不纳。朝视<u>十四娘</u> ，容光顿减。又月余，渐以衰老，半载，黯黑如村妪，生敬之终不替。女忽复言别，且曰：“君自有佳侣，安用此鸠盘为？”生哀泣如前日。又逾月，女暴疾，绝食饮，羸卧闺闼。生侍汤药，如奉父母。巫医无灵，竟以溘逝，生悲怛欲绝，即以婢赐金，为营斋葬。数日，婢亦去。</p>
<p>遂以<u>禄儿</u> 为室，逾年举一子。然比岁不登，家益落，夫妻无计，对影长愁。忽忆堂陬扑满，常见<u>十四娘</u> 投钱于中，不知尚在否。近临之，则豉具盐盎，罗列殆满。头头置去，箸探其中，坚不可入。扑而碎之，金钱溢出，由此顿大充裕。后苍头至<u>太华</u> ，遇<u>十四娘</u> ，乘青骡，婢子跨蹇以从，问：“<u>冯郎</u> 安否？”且言：“致意主人，我已名列仙籍矣。”言讫不见。</p>
<p> <u>异史氏</u> 曰：“轻薄之词，多出于士类，此君子所悼惜也。余尝冒不韪之名，言冤则已迂，然未尝不刻苦自励，以勉附于君子之林，而祸福之说不与焉。若<u>冯生</u> 者，一言之微，几至杀身，苟非室有仙人，亦何能解脱囹圄，以再生于当世耶？可惧哉！”</p>
<h2 id='chapter_4_026'>白莲教</h2>
<p> <u>白莲教</u> 某者，<u>山西</u> 人，忘其姓名，大约<u>徐鸿儒</u> 之徒。左道惑众，慕其术者多师之。某一日将他往，堂中置一盆，又一盆覆之，嘱门人坐守，戒勿启视。去后，门人启之，视盆贮清水，水上编草为舟，帆樯具焉。异而拨以指，随手倾侧，急扶如故，仍覆之。俄而师来，怒责：“何违吾命？”门人立白其无。师曰：“适海中舟覆，何得欺我？”又一夕，烧巨烛于堂上，戒恪守，勿以风灭。漏二滴，师不至。儽然而殆，就床暂寐，及醒，烛已竟灭，急起爇之。既而师入，又责之。门人曰：“我固不曾睡，烛何得息？”师怒曰：“适使我暗行十余里，尚复云云耶？”门人大骇。如此奇行，种种不胜书。</p>
<p>后有爱妾与门人通，觉之，隐而不言。遣门人饲豕，门人入圈，立地化为豕。某即呼屠人杀之，货其肉。人无知者。门人父以子不归，过问之，辞以久弗至。门人家诸处探访，绝无消息。有同师者，隐知其事，泄诸门人父。门人父告之邑宰。宰恐其遁，不敢捕治，达于上官，请甲士千人，围其第，妻子皆就执。闭置樊笼，将以解都。途经<u>太行山</u> ，山中出一巨人，高与树等，目如盎，口如盆，牙长尺许。兵士愕立不敢行。某曰：“此妖也，吾妻可以却之。”乃如其言，脱妻缚。妻荷戈往，巨人怒，吸吞之。众愈骇。某曰：“既杀吾妻，是须吾子。”乃复出其子，又被吞如前状。众各对觑，莫知所为。某泣且怒曰：“既杀我妻，又杀吾子，情何以甘！然非某自往不可也。”众果出诸笼，授之刃而遣之。巨人盛气而逆，格斗移时，巨人抓攫入口，伸颈咽下，从容竟去。</p>
<h2 id='chapter_4_027'>双灯</h2>
<p> <u>魏运旺</u> ，<u>益都</u> 之<u>盆泉</u> 人，故世族大家也。后式微，不能供读，年二十余，废学，就岳业酤。一夕，<u>魏</u> 独卧酒楼上，忽闻楼下踏蹴声，<u>魏</u> 惊起，悚听。声渐近，寻梯而上，步步繁响。无何，双婢挑灯，已至榻下。后一年少书生，导一女郎，近榻微笑。<u>魏</u> 大愕怪，转知为狐，发毛森竖，俯首不敢睨。书生笑曰：“君勿见猜。舍妹与有前因，便合奉事。”<u>魏</u> 视书生，锦貂炫目，自惭形秽，颜不知所对。书生率婢子，遗灯竟去。</p>
<p> <u>魏</u> 细瞻女郎，楚楚若仙，心甚悦之，然惭怍不能作游语。女郎顾笑曰：“君非抱本头者，何作措大气？”遽近枕席，暖手于怀。<u>魏</u> 始为之破颜，捋裤相嘲，遂与狎昵。晓钟未发，双鬟即来引去。复订夜约。至晚，女果至，笑曰：“痴郎何福？不费一钱，得如此佳妇，夜夜自投到也。”<u>魏</u> 喜无人，置酒与饮，赌藏枚，女子什有九赢。乃笑曰：“不如妾约枚子，君自猜之，中则胜，否则负。若使妾猜，君当无赢时。”遂如其言，通夕为乐。既而将寝，曰：“昨宵衾褥涩冷，令人不可耐。”遂唤婢襆被来，展布榻间，绮縠香耎。顷之，缓带交偎，口脂浓射，真不数汉家温柔乡也。自此，遂以为常。</p>
<p>后半年，<u>魏</u> 归家。适月夜与妻话窗间，忽见女郎华妆坐墙头，以手相招。<u>魏</u> 近就之，女援之，逾垣而出，把手而告曰：“今与君别矣。请送我数武，以表半载绸缪之义。”<u>魏</u> 惊叩其故，女曰：“姻缘自有定数，何待说也。”语次，至村外，前婢挑双灯以待，竟赴南山，登高处，乃辞<u>魏</u> 言别。<u>魏</u> 留之不得，遂去。<u>魏</u> 伫立彷徨，遥见双灯明灭，渐远不可睹，怏郁而反。是夜山头灯火，村人悉望见之。</p>
<h2 id='chapter_4_028'>捉鬼射狐</h2>
<p> <u>李</u> 公<u>著明</u> ，<u>睢宁</u> 令<u>襟卓先生</u> 公子也。为人豪爽无馁怯，为<u>新城</u> <u>王季良</u> 先生内弟。先生家多楼阁，往往睹怪异。公常暑月寄宿，爱阁上晚凉。或告之异，公笑不听，固命设榻。主人如请，嘱仆辈伴公寝，公辞言：“喜独宿，生平不解怖。”主人乃使炷息香于炉，请衽何趾，始息烛覆扉而去。</p>
<p>公即枕移时，于月色中，见几上茗瓯，倾侧旋转，不堕亦不休。公咄之，铿然立止。即若有人拔香炷，炫摇空际，纵横作花缕。公起叱曰：“何物鬼魅敢尔！”裸裼下榻，欲就捉之。以足觅床下，仅得一履，不暇冥搜，赤足挝摇处，炷顿插炉，竟寂无兆。公俯身遍摸暗陬，忽一物腾击颊上，觉似履状，索之，亦殊不得。乃启覆下楼，呼从人，爇火以烛，空无一物，乃复就寝。既明，使数人搜屦，翻席倒榻，不知所在。主人为公易屦。越日，偶一仰首，见一履夹塞椽间，挑拨而下，则公履也。</p>
<p>公<u>益都</u> 人，侨居于<u>淄</u> 之<u>孙</u> 氏第。第綦阔，皆置闲旷，公仅居其半。南院临高阁，止隔一堵。时见阁扉自启闭，公亦不置念。偶与家人话于庭，阁门开，忽有一小人，面北而坐，身不盈三尺，绿袍白袜。众指顾之，亦不动。公曰：“此狐也。”急取弓矢，对阁欲射。小人见之，哑哑作揶揄声，遂不复见。公捉刀登阁，且骂且搜，竟无所睹，乃返。异遂绝。公居数年，安妥无恙。公长公友三，为余姻家，其所目触。</p>
<p> <u>异史氏</u> 曰：“予生也晚，未得奉公杖屦。然闻之父老，大约慷慨刚毅丈夫也。观此二事，大概可睹。浩然中存，鬼狐何为乎哉！”</p>
<h2 id='chapter_4_029'>蹇偿债</h2>
<p> <u>李</u> 公<u>著明</u> ，慷慨好施。乡人某，佣居公室。其人少游惰，不能操农业，家窭贫。然小有技能，常为役务，每赉之厚。时无晨炊，向公哀乞，公辄给以升斗。一日，告公曰：“小人日受厚恤，三四口幸不殍饿，然曷可以久？乞主人贷我绿豆一石作资本。”公忻然，立命授之。某负去，年余，一无所偿。及问之，豆赀已荡然矣。公怜其贫，亦置不索。</p>
<p>公读书于<u>萧寺</u> 。后三年余，忽梦某来，曰：“小人负主人豆直，今来投偿。”公慰之，曰：“若索尔偿，则平日所负欠者，何可算数？”某愀然曰：“固然。凡人有所为而受人千金，可不报也；若无端受人资助，升斗且不容昧，况其多哉！”言已，竟去。公愈疑。既而家人白公：“夜牝驴产一驹，且修伟。”公忽悟曰：“得毋驹为某耶？”越数日归，见驹，戏呼某名，驹奔赴如有知识。自此遂以为名。</p>
<p>公乘赴<u>青州</u> ，衡府内监见而悦之，愿以重价购之，议直未定。适公以家中急务不及待，遂归。又逾岁，驹与雄马同枥，龁折胫骨，不可疗。有牛医至公家，见之，谓公曰：“乞以驹付小人，朝夕疗养，需以岁月。万一得痊，得直与公剖分之。”公如所请。后数月，牛医售驴，得钱千八百，以半献公。公受钱，顿悟，其数适符豆价也。噫！昭昭之债，而冥冥之偿，此足以劝矣。</p>
<h2 id='chapter_4_030'>头滚</h2>
<p> <u>苏</u> 孝廉<u>贞下</u> <u>封</u> 公昼卧，见一人头从地中出，其大如斛，在床下旋转不已。惊而中疾，遂以不起。后其次公就荡妇宿，罹杀身之祸，其兆于此耶？</p>
<h2 id='chapter_4_031'>鬼作筵</h2>
<p> <u>杜</u> 秀才<u>九畹</u> ，内人病。会重阳，为友人招作茱萸会。早兴，盥已，告妻所往，冠服欲出。忽见妻昏愦，絮絮若与人言。<u>杜</u> 异之，就问卧榻，妻辄“儿”呼之。家人心知其异。时<u>杜</u> 有母柩未殡，疑其灵爽所凭。<u>杜</u> 祝曰：“得勿吾母耶？”妻骂曰：“畜产何不识尔父？”<u>杜</u> 曰：“既为吾父，何乃归家祟儿妇？”妻呼小字曰：“我专为儿妇来，何反怨恨？儿妇应即死，有四人来勾致，首者<u>张怀玉</u> 。我万端哀乞，甫能得允遂。我许小馈送，便宜付之。”<u>杜</u> 如言，于门外焚钱纸。妻又言曰：“四人去矣。彼不忍违吾面目，三日后，当治具酬之。尔母老，龙钟不能料理中馈。及期，尚烦儿妇一往。”<u>杜</u> 曰：“幽明殊途，安能代庖？望父恕宥。”妻曰：“儿勿惧，去去即复返。此为渠事，当毋惮劳。”言已，即冥然。</p>
<p>良久乃苏。<u>杜</u> 问所言，茫不记忆，但曰：“适见四人来，欲捉我去。幸阿翁哀请，且解囊赂之，始去。我见阿翁镪袱尚余二铤，欲窃取一铤来，作糊口计。翁窥见，叱曰：‘尔欲何为！此物岂尔所可用耶！’我乃敛手未敢动。”<u>杜</u> 以妻病革，疑信相半。</p>
<p>越三日，方笑语间，忽瞪目久之，语曰：“尔妇綦贪，曩见我白金，便生觊觎。然大要以贫故，亦不足怪。将以妇去，为我敦庖务，勿虑也。”言甫毕，奄然竟毙。约半日许，始醒，告<u>杜</u> 曰：“适阿翁呼我去，谓曰：‘不用尔操作，我烹调自有人，只须坚坐指挥足矣。我冥中喜丰满，诸物馔都覆器外，切宜记之。’我诺。至厨下，见二妇操刀砧于中，俱绀帔而绿缘之。呼我以嫂。每盛炙于簋，必请觇视。曩四人都在筵中。进馔既毕，酒具已列器中。翁乃命我还。”<u>杜</u> 大愕异，每语同人。</p>
<h2 id='chapter_4_032'>胡四相公</h2>
<p> <u>莱芜</u> <u>张虚一</u> 者，学使<u>张道一</u> 之仲兄也，性豪放自纵。闻邑中某氏宅为狐狸所居，敬怀刺往谒，冀一见之。投刺隙中，移时，扉自辟。仆者大愕，却退，<u>张</u> 肃衣敬入。见堂中几榻宛然，而阒寂无人，遂揖而祝曰：“小生斋宿而来，仙人既不以门外见斥，何不竟赐光霁？”忽闻虚室中有人言曰：“劳君枉驾，可谓跫然足音矣。请坐赐教。”即见两座自移相向。甫坐，即有镂漆朱盘，贮双茗盏，悬目前。各取对饮，吸沥有声，而终不见其人。茶已，继之以酒。细审官阀，曰：“弟姓<u>胡</u> 氏，于行为四，曰相公，从人所呼也。”于是酬酢议论，意气颇洽。鳖羞鹿脯，杂以芗蓼。进酒行炙者，似小辈甚夥。酒后颇思茶，意才少动，香茗已置几上。凡有所思，无不应念而至。<u>张</u> 大悦，尽醉始归。自是三数日必一访<u>胡</u> ，<u>胡</u> 亦时至<u>张</u> 家，并如主客往来礼。</p>
<p>一日，<u>张</u> 问<u>胡</u> 曰：“南城中巫媪，日托狐神，渔病家利。不知其家狐，君识之否？”<u>胡</u> 曰：“彼妄耳，实无狐。”少间，<u>张</u> 起溲溺，闻小语曰：“适所言南城狐巫，未知何如人。小人欲从先生往观之，烦一言请于主人。”<u>张</u> 知为小狐，乃应曰：“诺。”即席而请于<u>胡</u> 曰：“我欲得足下服役者一二辈，往探狐巫，敬请君命。”<u>胡</u> 固言不必。<u>张</u> 言之再三，乃许之。既而<u>张</u> 出，马自至，如有控者。既骑而行，狐相语于途，谓<u>张</u> 曰：“后先生于道途间，觉有细沙散落衣襟上，便是吾辈从也。”</p>
<p>语次进城，至巫家。巫见<u>张</u> 至，笑逆曰：“贵人何忽得临？”<u>张</u> 曰：“闻尔家狐子大灵应，果否？”巫正容曰：“若个蹀躞语，不宜贵人出得！何便言狐子？恐吾家花姊不欢！”言未已，空中发半砖来，中巫臂，踉欲跌。惊谓<u>张</u> 曰：“官人何得抛击老身也！”<u>张</u> 笑曰：“婆子盲也！几曾见自己额颅破，冤诬袖手者？”巫错愕不知所出。正回惑间，又一石子落，中巫，颠蹶，秽泥乱堕，涂巫面如鬼，惟哀号乞命。<u>张</u> 请恕之，乃止。巫急起奔遁房中，阖户不敢出。<u>张</u> 呼与语曰：“尔狐如我狐否？”巫惟谢过。<u>张</u> 仰首望空中，戒勿复伤巫，巫始惕惕而出。<u>张</u> 笑谕之，乃还。</p>
<p>由是每独行于途，觉尘沙淅淅然，则呼狐语，辄应不讹。虎狼暴客，恃以无恐。如是年余，愈与<u>胡</u> 莫逆。尝问其甲子，殊不自记忆，但言：“见<u>黄巢</u> 反，犹如昨日。”一夕共话，忽墙头苏然作响，其声甚厉，<u>张</u> 异之。<u>胡</u> 曰：“此必家兄。”<u>张</u> 言：“何不邀来共坐？”曰：“伊道颇浅，只好攫鸡啖便了足耳。”<u>张</u> 谓<u>胡</u> 曰：“交情之好，如吾两人，可云无憾。终未一见颜色，殊属恨事。”<u>胡</u> 曰：“但得交好足矣，见面何为？”一日，置酒邀<u>张</u> ，且告别。问：“将何往？”曰：“弟<u>陕</u> 中产，将归去矣。君每以对面不觌为恨，今请一识数岁之友，他日可相认耳。”<u>张</u> 四顾都无所见。<u>胡</u> 曰：“君试开寝室门，则弟在焉。”<u>张</u> 如其言，推扉一觑，则内有美少年，相视而笑，衣裳楚楚，眉目如画，转瞬之间，不复睹矣。<u>张</u> 反身而行，即有履声藉藉随其后，曰：“今日释君憾矣。”<u>张</u> 依恋不忍别，<u>胡</u> 曰：“离合自有数，何容介介。”乃以巨觥劝酒。饮至中夜，始以纱烛导<u>张</u> 归。及明往探，则空房冷落而已。</p>
<p>后<u>道一先生</u> 为<u>西川</u> 学使，<u>张</u> 清贫犹昔，因往视弟，愿望颇奢。月余而归，甚违初意，咨嗟马上，嗒丧若偶。忽一少年骑青驹，蹑其后。<u>张</u> 回顾，见裘马甚丽，意甚骚雅，遂与语间。少年察<u>张</u> 不豫，诘之，<u>张</u> 因欷歔而告以故，少年亦为慰藉。同行里许，至歧路中，少年乃拱手别曰：“前途有一人，寄君故人一物，乞笑纳也。”复欲询之，驰马径去。<u>张</u> 莫解所由。又二三里许，见一苍头，持小簏子，献于马前，曰：“<u>胡四相公</u> 敬致先生。”<u>张</u> 豁然顿悟。受而开视，则白镪满中。及顾苍头，已不知所之矣。</p>
<h2 id='chapter_4_033'>念秧</h2>
<p> <u>异史氏</u> 曰：“人情鬼蜮，所在皆然，南北冲衢，其害尤烈。如强弓怒马，御人于国门之外者，夫人而知之矣。或有劙囊刺橐，攫货于市，行人回首，财货已空，此非鬼蜮之尤者耶？乃又有萍水相逢，甘言如醴，其来也渐，其入也深，误认倾盖之交，遂罹丧资之祸。随机设阱，情状不一，俗以其言辞浸润，名曰‘念秧’。今北途多有之，遭其害者尤众。”</p>
<p>余乡<u>王子巽</u> 者，邑诸生。有族先生，在都为旗籍太史，将往探讯。治装北上，出<u>济南</u> ，行数里，有一人跨黑卫，驰与同行。时以闲语相引，<u>王</u> 颇与问答。其人自言：“<u>张</u> 姓，为<u>栖霞</u> 隶，被令公差赴都。”称谓卑，祗奉殷勤。相从数十里，约以同宿。<u>王</u> 在前，则策蹇追及，在后，则止候道左。仆疑之，因厉色拒去，不使相从。<u>张</u> 颇自惭，挥鞭遂去。既暮，休于旅舍，偶步门庭，则见<u>张</u> 就外舍饮。方惊疑间，<u>张</u> 望见<u>王</u> ，垂手拱立，谦若厮仆，稍稍问讯。<u>王</u> 亦以泛泛适相值，不为疑，然<u>王</u> 仆终夜戒备之。鸡既唱，<u>张</u> 来呼与同行，仆咄绝之，乃去。</p>
<p>朝暾已上，<u>王</u> 始就道。行半日许，前一人跨白卫，年四十已来，衣帽整洁，垂首蹇分，盹寐欲堕。或先之，或后之，因循十数里。<u>王</u> 怪问：“夜何作，致迷顿乃尔？”其人闻之，猛然欠伸，言：“我<u>清苑</u> 人，<u>许</u> 姓。<u>临淄</u> 令<u>高檠</u> 是我中表。家兄设帐于官署，我往探省，少获馈贻。今夜旅舍，误同念秧者宿，惊惕不敢交睫，遂致白昼迷闷。”<u>王</u> 故问：“念秧何说？”<u>许</u> 曰：“君客时少，未知险诈。今有匪类，以甘言诱行旅，夤缘与同休止，因而乘机骗赚。昨有葭莩亲，以此丧资斧。吾等皆宜警备。”<u>王</u> 颔之。先是，<u>临淄</u> 宰与<u>王</u> 有旧，<u>王</u> 曾入其幕，识其门客，果有许姓，遂不复疑。因道温凉，兼询其兄况。<u>许</u> 约暮共主人，<u>王</u> 诺之。仆终疑其伪，阴与主人谋，迟留不进，相失，遂杳。</p>
<p>翼日，日卓午，又遇一少年，年可十六七，骑健骡，冠服秀整，貌甚都。同行久之，未尝交一言。日既西，少年忽言曰：“前去屈律店不远矣。”<u>王</u> 微应之。少年因咨嗟欷歔，如不自胜。<u>王</u> 略致诘问，少年叹曰：“仆<u>江南</u> <u>金</u> 姓。三年膏火，冀博一第，不图竟落孙山！家兄为部中主政，遂载细小来，冀得排遣。生平不习跋涉，扑面尘沙，使人薅恼。”因取红巾拭面，叹咤不已。听其语，操南音，娇婉若女子。<u>王</u> 心好之，稍稍慰藉。少年曰：“适先驰出，眷口久望不来，何仆辈亦无至者？日已将暮，奈何！”迟留瞻望，行甚缓。<u>王</u> 遂先驱，相去渐远。</p>
<p>晚投旅邸，既入舍，则壁下一床，先有客解装其上。<u>王</u> 问主人。即有一人入，携之而出，曰：“但请安置，当即移他所。”<u>王</u> 视之，则<u>许</u> 也。<u>王</u> 止与同舍，<u>许</u> 遂止，因与坐谈。少间，又有携装入者，见<u>王</u> 、<u>许</u> 在舍，返身遽出，曰：“已有客在。”<u>王</u> 审视，则途中少年也。<u>王</u> 未言，<u>许</u> 急起曳留之，少年遂坐。<u>许</u> 乃展问邦族，少年又以途中言为<u>许</u> 告。俄顷，解囊出赀，堆累颇重，秤两余，付主人，嘱治殽酒，以供夜话。二人争劝止之，卒不听。俄而酒炙并陈。筵间，少年论文甚风雅。<u>王</u> 问<u>江南</u> 闱中题，少年悉告之，且自诵其承破，及篇中得意之句，言已，意甚不平。共扼腕之。少年又以家口相失，夜无仆役，患不解牧圉。<u>王</u> 因命仆代摄莝豆，少年深感谢。</p>
<p>居无何，忽蹴然曰：“生平蹇滞，出门亦无好况。昨夜逆旅，与恶人居，掷骰叫呼，聒耳沸心，使人不眠。”南音呼骰为兜，<u>许</u> 不解，固问之，少年手摹其状。<u>许</u> 乃笑于橐中出色一枚，曰：“是此物否？”少年诺。<u>许</u> 乃以色为令，相欢饮。酒既阑，<u>许</u> 请共掷，赢一东道主。<u>王</u> 辞不解，<u>许</u> 乃与少年相对呼卢。又阴嘱<u>王</u> 曰：“君勿漏言。蛮公子颇充裕，年又雏，未必深解五木诀。我赢些须，明当奉屈耳。”二人乃入隔舍。旋闻轰赌甚闹，<u>王</u> 潜窥之，见<u>栖霞</u> 隶亦在其中。大疑，展衾自卧。又移时，众共拉<u>王</u> 赌，<u>王</u> 坚辞不解。<u>许</u> 愿代辨枭雉，<u>王</u> 又不肯，遂强代<u>王</u> 掷。少间，就榻报<u>王</u> 曰：“汝赢几筹矣。”<u>王</u> 睡梦应之。</p>
<p>忽数人排阖而入，番语啁嗻。首者言<u>佟</u> 姓，为旗下逻捉赌者。时赌禁甚严，各大惶恐。<u>佟</u> 大声吓<u>王</u> ，<u>王</u> 亦以太史旗号相抵。<u>佟</u> 怒解，与<u>王</u> 叙同籍，笑请复博为戏。众果复赌，<u>佟</u> 亦赌。<u>王</u> 谓<u>许</u> 曰：“胜负我不预闻。但愿睡，无相溷。”<u>许</u> 不听，仍往来报之。既散局，各计筹马，<u>王</u> 负欠颇多，<u>佟</u> 遂搜<u>王</u> 装橐取偿。<u>王</u> 愤起相争。<u>金</u> 捉<u>王</u> 臂阴告曰：“彼都匪人，其情叵测。我辈乃文字交，无不相顾。适局中我赢得如干数，可相抵；此当取偿<u>许</u> 君者，今请易之，便令<u>许</u> 偿<u>佟</u> ，君偿我。弗过暂掩人耳目，过此仍以相还。终不然，以道义之友，遂实取君偿耶？”<u>王</u> 故长厚，亦遂信之。少年出，以相易之谋告<u>佟</u> ，乃对众发<u>王</u> 装物，估入己橐。<u>佟</u> 乃转索<u>许</u> 、<u>张</u> 而去。</p>
<p>少年遂襆被来，与<u>王</u> 连枕，衾褥皆精美。<u>王</u> 亦招仆人卧榻上，各默然安枕。久之，少年故作转侧，以下体昵就仆。仆移身避之，少年又近就之，肤着股际，滑腻如脂。仆心动，试与狎，而少年殷勤甚至，衾息鸣动。<u>王</u> 颇闻之，虽甚骇怪，而终不疑其有他也。昧爽，少年即起，促与早行，且云：“君蹇疲殆，夜所寄物，前途请相授耳。”<u>王</u> 尚无言，少年已加装登骑。<u>王</u> 不得已，从之。骡行驶，去渐远。<u>王</u> 料其前途相待，初不为意，因以夜间所闻问仆，仆实告之。<u>王</u> 始惊曰：“今被念秧者骗矣！焉有宦室名士，而毛遂于圉仆者？”又转念其谈词风雅，非念秧者所能。急追数十里，踪迹殊杳。始悟<u>张</u> 、<u>许</u> 、<u>佟</u> 皆其一党，一局不行，又易一局，务求其必入也。偿债易装，已伏一图赖之机，设其携装之计不行，亦必执前说篡夺而去。为数十金，委缀数百里，恐仆发其事，而以身交欢之，其术亦苦矣。</p>
<p>后数年而有<u>吴生</u> 之事。邑有<u>吴生</u> ，字<u>安仁</u> ，三十丧偶，独宿空斋。有秀才来与谈，遂相知悦。从一小奴，名<u>鬼头</u> ，亦与<u>吴</u> 僮<u>报儿</u> 善。久而知其为狐。<u>吴</u> 远游，必与俱，同室之中，人不能睹。<u>吴</u> 客都中，将旋里，闻<u>王生</u> 遭念秧之祸，因戒僮警备。狐笑言：“勿须，此行无不利。”</p>
<p>至<u>涿</u> ，一人系马坐烟肆，裘服济楚。见<u>吴</u> 过，亦起，超乘从之。渐与<u>吴</u> 语，自言：“<u>山东</u> <u>黄</u> 姓，提堂户部。将东归，且喜同途不孤寂。”于是<u>吴</u> 止亦止，每共食，必代<u>吴</u> 偿直。<u>吴</u> 阳感而阴疑之，私以问狐，狐但言：“不妨。”<u>吴</u> 意乃释。及晚，同寻寓所，先有美少年坐其中。<u>黄</u> 入，与拱手为礼，喜问少年：“何时离都？”答云：“昨日。”<u>黄</u> 遂拉与共寓。向<u>吴</u> 曰：“此史郎，我中表弟，亦文士，可佐君子谈骚雅，夜话当不寥落。”乃出金赀，治具共饮。少年风流蕴藉，遂与<u>吴</u> 大相爱悦。饮间，辄目示<u>吴</u> 作觞弊，罚<u>黄</u> ，强使釂，鼓掌作笑。<u>吴</u> 益悦之。</p>
<p>既而<u>史</u> 与<u>黄</u> 谋博赌，共牵<u>吴</u> ，遂各出橐金为质。狐嘱报儿暗锁板扉，嘱<u>吴</u> 曰：“倘闻人喧，但寐无吪。”<u>吴</u> 诺。<u>吴</u> 每掷，小注则输，大注辄赢，更余，计得二百金。<u>史</u> 、<u>黄</u> 错囊垂罄，议质其马。忽闻挝门声甚厉，<u>吴</u> 急起，投色于火，蒙被假卧。久之，闻主人觅钥不得，破扃起关，有数人汹汹入，搜捉博者。<u>史</u> 、<u>黄</u> 并言无有。一人竟捋<u>吴</u> 被，指为赌者，<u>吴</u> 叱咄之。数人强捡<u>吴</u> 装。方不能与之撑拒，忽闻门外舆马呵殿声。<u>吴</u> 急出鸣呼，众始惧，曳入之，但求勿声。<u>吴</u> 乃从容苞苴付主人。卤簿既远，众乃出门去。<u>黄</u> 与<u>史</u> 共作惊喜状，取次觅寝。<u>黄</u> 命<u>史</u> 与<u>吴</u> 同榻。<u>吴</u> 以腰橐置枕头，方命被而睡。无何，<u>史</u> 启<u>吴</u> 衾，裸体入怀，小语曰：“爱兄磊落，愿从交好。”<u>吴</u> 心知其诈，然计亦良得，遂相偎抱。<u>史</u> 极力周奉，不料<u>吴</u> 固伟男，大为凿枘，呻殆不可任，窃窃哀免。<u>吴</u> 固求讫事，手扪之，血流漂杵矣，乃释令归。及明，<u>史</u> 惫不能起，托言暴病，但请<u>吴</u> 、<u>黄</u> 先发。<u>吴</u> 临别，赠金为药饵之费。途中语狐，乃知夜来卤簿，皆狐为也。</p>
<p> <u>黄</u> 于途，益谄事<u>吴</u> 。暮复同舍，斗室甚隘，仅容一榻，颇暖洁，而<u>吴</u> 狭之。<u>黄</u> 曰：“此卧两人则隘，君自卧则宽，何妨？”食已径去。<u>吴</u> 亦喜独宿可接狐友。坐良久，狐不至。倏闻壁上小扉，有指弹声。<u>吴</u> 拔关探视，一少女艳妆遽入，自扃门户，向<u>吴</u> 展笑，佳丽如仙。<u>吴</u> 喜致研诘，则主人之子妇也。遂与狎，大相爱悦。女忽潸然泣下，<u>吴</u> 惊问之，女曰：“不敢隐匿，妾实主人遣以饵君者。曩时入室，即被掩执，不知今宵何久不至。”又呜咽曰：“妾良家女，情所不甘。今已倾心于君，乞垂拔救！”<u>吴</u> 闻，骇惧，计无所出，但遣速去，女惟俯首泣。忽闻<u>黄</u> 与主人捶阖鼎沸，但闻<u>黄</u> 曰：“我一路祗奉，谓汝为人，何遂诱我弟室！”<u>吴</u> 惧，逼女令去。闻壁扉外亦有腾击声，<u>吴</u> 仓卒汗如流瀋，女亦伏泣。</p>
<p>又闻有人劝止主人，主人不听，推门愈急。劝者曰：“请问主人意将胡为？如欲杀耶？有我等客数辈，必不坐视凶暴。如两人中有一逃者，抵罪安所辞？如欲质之公庭耶？帷薄不修，适以取辱。且尔宿行旅，明明陷诈，安保女子无异言？”主人张目不能语。<u>吴</u> 闻，窃感佩，而不知其谁。初，肆门将闭，即有秀才共一仆，来就外舍宿。携有香酝，遍酌同舍，劝<u>黄</u> 及主人尤殷。两人辞欲起，秀才牵裾，苦不令去。后乘间得遁，操杖奔<u>吴</u> 所。秀才闻喧，始入劝解。<u>吴</u> 伏窗窥之，则狐友也，心窃喜。又见主人意稍夺，乃大言以恐之。又谓女子：“何默不一言？”女啼曰：“恨不如人，为人驱役贱务！”主人闻之，面如死灰。秀才叱骂曰：“尔辈禽兽之情，亦已毕露。此客子所共愤者！”<u>黄</u> 及主人，皆释刀杖，长跽而请。<u>吴</u> 亦启户出，顿大怒詈。秀才又劝止<u>吴</u> ，两始和解。女子又啼，宁死不归。内奔出妪婢，捽女令入，女子卧地哭益哀。秀才劝主人重价货<u>吴生</u> ，主人俯首曰：“作老娘三十年，今日倒绷孩儿，亦复何说！”遂依秀才言。<u>吴</u> 固不肯破重赀，秀才调停主客间，议定五十金。人财交付后，晨钟已动，乃共促装，载女子以行。</p>
<p>女未经鞍马，驰驱颇殆。午间稍休憩。将行，唤<u>报儿</u> ，不知所往。日已西斜，尚无迹响，颇怀疑讶，遂以问狐。狐曰：“无忧，将自至矣。”星月已出，报儿始至。<u>吴</u> 诘之，<u>报儿</u> 笑曰：“公子以五十金肥奸伧，窃所不平。适与<u>鬼头</u> 计，反身索得。”遂以金置几上。<u>吴</u> 惊问其故，盖<u>鬼头</u> 知女止一兄，远出十余年不返，遂幻化作其兄状，使<u>报儿</u> 冒弟行，入门索姊妹。主人惶恐，诡托病殂。二僮欲质官，主人益惧，啖之以金，渐增至四十，二僮乃行。<u>报儿</u> 具述其故。<u>吴</u> 即赐之。<u>吴</u> 归，琴瑟綦笃，家益富。细诘女子，曩美少即其夫，盖<u>史</u> 即<u>金</u> 也。袭一槲绸帔，云是得之<u>山东</u> <u>王</u> 姓者。盖其党与甚众，逆旅主人，皆其一类。何意<u>吴生</u> 所遇，即<u>王子巽</u> 连天叫苦之人，不亦快哉！旨哉古言：“骑者善堕。”</p>
<h2 id='chapter_4_034'>蛙曲</h2>
<p> <u>王子巽</u> 言：在都时，曾见一人作剧于市。携木盒作格，凡十有二孔，每孔伏蛙。以细杖敲其首，辄哇然作鸣。或与金钱，则乱击蛙顶，如拊云锣，宫商词典，了了可辨。</p>
<h2 id='chapter_4_035'>鼠戏</h2>
<p>又言：一人在<u>长安</u> 市上卖鼠戏。背负一囊，中蓄小鼠十余头。每于稠人中，出小木架，置肩上，俨如戏楼状。乃拍鼓板，唱古杂剧。歌声甫动，则有鼠自囊中出，蒙假面，被小装服，自背登楼，人立而舞。男女悲欢，悉合剧中关目。</p>
<h2 id='chapter_4_036'>泥书生</h2>
<p> <u>罗村</u> 有<u>陈代</u> 者，少蠢陋。娶妻某氏，颇丽。自以婿不如人，郁郁不得志。然贞洁自持，婆媳亦相安。一夕独宿，忽闻风动扉开，一书生入，脱衣巾，就妇共寝。妇骇惧，苦相拒，而肌骨顿耎，听其狎亵而去。自是恒无虚夕。月余，形容枯瘁，母怪问之。初惭怍不欲言，固问，始以情告。母骇曰：“此妖也！”百术为之禁咒，终亦不能绝。乃使<u>代</u> 伏匿室中，操杖以伺。夜分，书生果复来，置冠几上，又脱袍服，搭椸架间。才欲登榻，忽惊曰：“咄咄！有生人气！”急复披衣。<u>代</u> 暗中暴起，击中腰胁，塔然作声。四壁张顾，书生已渺。束薪爇照，泥衣一片堕地上，案头泥巾犹存。</p>
<h2 id='chapter_4_037'>土地夫人</h2>
<p> <u>窎桥</u> <u>王炳</u> 者，出村，见土地神祠中出一美人，顾盼甚殷。挑以亵语，欢然乐受。狎昵无所，遂期夜奔，<u>炳</u> 因告以居止。至夜，果至，极相悦爱。问其姓名，固不以告。由此往来不绝。时<u>炳</u> 与妻共榻，美人亦必来与交，妻竟不觉其有人。<u>炳</u> 讶问之，美人曰：“我土地夫人也。”<u>炳</u> 大骇，亟欲绝之，而百计不能阻。因循半载，病惫不起，美人来更频，家人都能见之。未几，<u>炳</u> 果卒。美人犹日一至。<u>炳</u> 妻叱之曰：“淫鬼不自羞！人已死矣，复来何为？”美人遂去，不返。</p>
<p>土地虽小，亦神也，岂有任妇自奔者？愦愦应不至此。不知何物淫昏，遂使千古下谓此村有污贱不谨之神。冤矣哉！</p>
<h2 id='chapter_4_038'>寒月芙蕖</h2>
<p> <u>济南</u> 道人者，不知何许人，亦不详其姓氏。冬夏惟着一单帢衣，系黄绦，别无裤襦。每用半梳梳发，即以齿衔髻际，如冠状。日赤脚行市上，夜卧街头，离身数尺外，冰雪尽镕。初来，辄对人作幻剧，市人争贻之。有井曲无赖子，遗以酒，求传其术，弗许。遇道人浴于河津，骤抱其衣以胁之。道人揖曰：“请以赐还，当不吝术。”无赖者恐其绐，固不肯释。道人曰：“果不相授耶？”曰：“然。”道人默不与语，俄见黄绦化为蛇，围可数握，绕其身六七匝，怒目昂首，吐舌相向。某大愕，长跪，色青气促，惟言乞命。道人乃竟取绦，绦竟非蛇。另有一蛇，蜿蜒入城去。由是道人之名益著。</p>
<p>缙绅家闻其异，招与游，从此往来乡先生门。司、道俱耳其名，每宴集，辄以道人从。一日，道人请于水面亭报诸宪之饮。至期，各于案头得道人速客函，亦不知所由至。诸客赴宴所，道人伛偻出迎。既入，则空亭寂然，榻几未设，咸疑其妄。道人顾官宰曰：“贫道无僮仆，烦借诸扈从，少代奔走。”官宰共诺之。道人于壁上绘双扉，以手挝之，内有应门者，振管而起。共趋觇望，则见憧憧者往来于中，屏幔床几，亦复都有。即有人传送门外，道人命吏胥辈接列亭中，且嘱勿与内人交语。两相受授，惟顾而笑。顷刻，陈设满亭，穷极奢丽。既而旨酒散馥，热炙腾熏，皆自壁中传递而出。座客无不骇异。</p>
<p>亭故背湖水，每六月时，荷花数十顷，一望无际。宴时方凌冬，窗外茫茫，惟有烟绿。一官偶叹曰：“此日佳集，可惜无莲花点缀！”众俱唯唯。少顷，一青衣吏奔白：“荷叶满塘矣！”一座尽惊，推窗眺瞩，果见弥望青葱，间以菡萏。转瞬间，万枝千朵，一齐都开，朔风吹来，荷香沁脑。群以为异。遣吏人荡舟采莲。遥见吏人入花深处，少间返棹，白手来见。官诘之，吏曰：“小人乘舟去，见花在远际，渐至北岸，又转遥遥在南荡中。”道人笑曰：“此幻梦之空花耳。”无何，酒阑，荷亦凋谢，北风骤起，摧折荷盖，无复存矣。</p>
<p> <u>济东</u> <u>观察公</u> 甚悦之，携归署，日与狎玩。一日，公与客饮。公故有家传良酝，每以一斗为率，不肯供浪饮。是日，客饮而甘之，固索倾酿，公坚以既尽为辞。道人笑谓客曰：“君必欲满老饕，索之贫道而可。”客请之。道人以壶入袖中，少刻出，遍斟坐上，与公所藏更无殊别。尽欢始罢。公疑焉，入视酒瓻，则封固宛然，而空无物矣。心窃愧怒，执以为妖，笞之。杖才加，公觉股暴痛，再加，臀肉欲裂。道人虽声嘶阶下，观察已血殷坐上。乃止不笞，逐令去。道人遂离<u>济</u> ，不知所往。后有人遇于<u>金陵</u> ，衣装如故。问之，笑不语。</p>
<h2 id='chapter_4_039'>酒狂</h2>
<p> <u>缪永定</u> ，<u>江西</u> 拔贡生。素酗于酒，戚党多畏避之。偶适族叔家。<u>缪</u> 为人滑稽善谑，客与语，悦之，遂共酣饮。<u>缪</u> 醉，使酒骂座，忤客。客怒，一座大哗。叔以身左右排解。<u>缪</u> 谓左袒客，又益迁怒。叔无计，奔告其家。家人来，扶捽以归。才置床上，四肢尽厥。抚之，奄然气尽。</p>
<p> <u>缪</u> 死，有皂帽人絷去。移时，至一府署，缥碧为瓦，世间无其壮丽。至墀下，似欲伺见官宰。自思我罪伊何，当是客讼斗殴。回顾皂帽人，怒目如牛，又不敢问。然自度贡生与人角口，或无大罪。忽堂上一吏宣言，使讼狱者翼日早候。于是堂下人纷纷藉藉，如鸟兽散。<u>缪</u> 亦随皂帽人出，更无归着，缩首立肆檐下。皂帽人怒曰：“颠酒无赖子！日将暮，各去寻眠食，而何往？”<u>缪</u> 战栗曰：“我且不知何事，并未告家人，故毫无资斧，庸将焉归？”皂帽人曰：“颠酒贼！若酤自啖，便有用度！再支吾，老拳碎颠骨子！”<u>缪</u> 垂首不敢声。</p>
<p>忽一人自户内出，见<u>缪</u> ，诧异曰：“尔何来？”<u>缪</u> 视之，则其母舅。舅<u>贾</u> 氏，死已数载。<u>缪</u> 见之，始恍然悟其已死，心益悲惧。向舅涕零曰：“阿舅救我！”<u>贾</u> 顾皂帽人曰：“东灵非他，屈临寒舍。”二人乃入。<u>贾</u> 重揖皂帽人，且嘱青眼。俄顷，出酒食，团坐相饮。<u>贾</u> 问：“舍甥何事，遂烦勾致？”皂帽人曰：“大王驾诣浮罗君，遇令甥颠詈，使我捽得来。”<u>贾</u> 问：“见王未？”曰：“浮罗君会花子案，驾未归。”又问：“阿甥将得何罪？”答言：“未可知也。然大王颇怒此等辈。”<u>缪</u> 在侧，闻二人言，觳觫汗下，杯箸不能举。无何，皂帽人起，谢曰：“叨盛酌，已径醉矣。即以令甥相付托。驾归，再容登访。”乃去。</p>
<p> <u>贾</u> 谓<u>缪</u> 曰：“甥别无兄弟，父母爱如掌上珠，常不忍一诃。十六七岁时，每三杯后，喃喃寻人疵，小不合，辄挝门裸骂。犹谓稚齿。不意别十余年，甥了不长进。今且奈何！”<u>缪</u> 伏地哭，惟言悔无及。<u>贾</u> 曳之曰：“舅在此业酤，颇有小声望，必合极力。适饮者乃东灵使者，舅常饮之酒，与舅颇相善。大王日万几，亦未必便能记忆。我委曲与言，浼以私意释甥去，或可允从。”即又转念曰：“此事担负颇重，非十万不能了也。”<u>缪</u> 谢，锐然自任，诺之。<u>缪</u> 即就舅氏宿。次日，皂帽人早来觇望。<u>贾</u> 请间，语移时，来谓<u>缪</u> 曰：“谐矣。少顷即复来。我先罄所有，用压契，余待甥归，从容凑致之。”<u>缪</u> 喜曰：“共得几何？”曰：“十万。”曰：“甥何处得如许？”贾曰：“只金币钱纸百提，足矣。”<u>缪</u> 喜曰：“此易办耳。”</p>
<p>待将亭午，皂帽人不至。<u>缪</u> 欲出市上，少游瞩。<u>贾</u> 嘱勿远荡，诺而出。见街里贸贩，一如人间。至一所，棘垣峻绝，似是囹圄。对门一酒肆，纷纷者往来颇夥。肆外一带长溪，黑潦涌动，深不可底。方伫足窥探，闻肆内一人呼曰：“<u>缪</u> 君何来？”<u>缪</u> 急视之，则邻村翁生，故十年前文字交。趋出握手，欢若平生，即就肆内小酌，各道契阔。<u>缪</u> 庆幸中，又逢故知，倾怀尽釂。酣醉，顿忘其死，旧态复作，渐絮絮瑕疵翁。翁曰：“数载不见，若复尔耶？”<u>缪</u> 素厌人道其酒德，闻翁言，益愤，击桌顿骂。翁睨之，拂袖竟出。<u>缪</u> 追至溪头，捋翁帽，翁怒曰：“是真妄人！”乃推<u>缪</u> 颠堕溪中。溪水殊不甚深，而水中利刃如麻，刺穿胁胫，坚难动摇，痛彻骨脑。黑水半杂溲秽，随吸入喉，更不可过。岸上人观笑如堵，并无一引援者。时方危急，<u>贾</u> 忽至，望见大惊，提携以归，曰：“子不可为也！死犹弗悟，不足复为人！请仍从东灵受斧锧。”<u>缪</u> 大惧，泣言：“知罪矣！”<u>贾</u> 乃曰：“适东灵至，候汝为券，汝乃饮荡不归。渠忙迫不能待，我已立券，付千缗令去，余者以旬尽为期。子归，宜急措置，夜于村外旷莽中，呼舅名焚之，此愿可结也。”<u>缪</u> 悉应之。乃促之行，送之郊外，又嘱曰：“必勿食言累我。”乃示途令归。</p>
<p>时<u>缪</u> 已僵卧三日，家人谓其醉死，而鼻气隐隐如悬丝。是日苏，大呕，呕出黑沈数斗，臭不可闻。吐已，汗湿裀褥，身始凉爽。告家人以异。旋觉刺处痛肿，隔夜成疮，犹幸不大溃腐。十日渐能杖行。家人共乞偿冥负，<u>缪</u> 计所费，非数金不能办，颇生吝惜，曰：“曩或醉梦之幻境耳。纵其不然，伊以私释我，何敢复使冥主知？”家人劝之，不听。然心惕惕然，不敢复纵饮。里党咸喜其进德，稍稍与共酌。年余，冥报渐忘，志渐肆，故状亦渐萌。一日，饮于子姓之家，又骂主人座。主人摈斥出，阖户径去。<u>缪</u> 噪逾时，其子方知，将扶而归。入室，面壁长跪，自投无数，曰：“便偿尔负！便偿尔负！”言已，仆地。视之，气已绝矣。</p>

<h1 id='volume_5'>卷五</h1>
<h2 id='chapter_5_000'>阳武侯</h2>
<p> <u>阳武侯</u> <u>薛</u> 公<u>禄</u> ，<u>胶</u> <u>薛家岛</u> 人。父<u>薛公</u> 最贫，牧牛乡先生家。先生有荒田，公牧其处，辄见蛇兔斗草莱中，以为异，因请于主人为宅兆，构茅而居。后数年，太夫人临蓐，值雨骤至。适二指挥使奉命稽海，出其途，避雨户中，见舍上鸦鹊群集，竞以翼覆漏处，异之。既而翁出，指挥问：“适何作？”因以产告。又询所产，曰：“男也。”指挥又益愕，曰：“是必极贵！不然，何以得我两指挥护守门户也？”咨嗟而去。</p>
<p> <u>侯</u> 既长，垢面垂鼻涕，殊不聪颖。岛中<u>薛</u> 姓，故隶军籍。是年应翁家出一丁口戍<u>辽阳</u> ，翁长子深以为忧。时<u>侯</u> 十八岁，人以太憨生，无与为婚。忽自谓兄曰：“大哥啾唧，得无以遣戍无人耶？”曰：“然。”笑曰：“若肯以婢子妻我，我当任此役。”兄喜，即配婢，<u>侯</u> 遂携室赴戍所。行方数十里，暴雨忽集。途侧有危崖，夫妻奔避其下。少间，雨止，始复行。才及数武，崖石崩坠。居人遥望两虎跃出，逼附两人而没。<u>侯</u> 自此勇健非常，丰采顿异。后以军功封<u>阳武侯</u> 世爵。</p>
<p>至<u>启</u> 、<u>祯</u> 间，袭侯某公薨，无子，止有遗腹，因暂以旁支代。凡世封家进御者，有娠即以上闻，官遣媪伴守之，既产乃已。年余，夫人生女。产后，腹犹震动，凡十五年，更数媪，又生男。应以嫡派赐爵，旁支噪之，以为非<u>薛</u> 产。官收诸媪，械梏百端，皆无异言。爵乃定。</p>
<h2 id='chapter_5_001'>赵城虎</h2>
<p> <u>赵城</u> 妪，年七十余，止一子，一日入山，为虎所噬。妪悲痛，几不欲活，号啼而诉于宰。宰笑曰：“虎何可以官法制之乎？”妪愈号咷不能制止。宰叱之，亦不畏惧。又怜其老，不忍加威怒，遂诺为捉虎。妪伏不去，必待勾牒出，乃肯行。宰无奈之，即问诸役，谁能往者。一隶名<u>李能</u> ，醺醉，诣座下，自言：“能之。”持牒下，妪始去。隶醒而悔之，犹谓宰之伪局，姑以解妪扰耳，因亦不甚为意，持牒报缴。宰怒曰：“固言能之，何容复悔？”隶窘甚，请牒拘猎户，宰从之。隶集诸猎人，日夜伏山谷，冀得一虎，庶可塞责。月余，受杖数百，冤苦罔控。遂诣东郭岳庙，跪而祝之，哭失声。无何，一虎自外来。隶错愕，恐被咥噬。虎入，殊不他顾，蹲立门中。隶祝曰：“如杀某子者尔也，其俯听吾缚。”遂出缧索絷虎颈，虎帖耳受缚。牵达县署，宰问虎曰：“某子，尔噬之耶？”虎颔之。宰曰：“杀人者死，古之定律。且妪止一子，而尔杀之，彼残年垂尽，何以生活？倘尔能为若子也，我将赦之。”虎又颔之。乃释缚令去。</p>
<p>媪方怨宰之不杀虎以偿子也，迟旦启扉，则有死鹿。妪货其肉革，用以资度。自是以为常，时衔金帛掷庭中。妪从此致丰裕，奉养过于其子，心窃德虎。虎来，时卧檐下，竟日不去，人畜相安，各无猜忌。数年，妪死，虎来吼于堂中。妪素所积，绰可营葬，族人共瘗之。坟垒方成，虎骤奔来，宾客尽逃。虎直赴冢前，嗥鸣雷动，移时始去。土人立<u>义虎祠</u> 于东郊，至今犹存。</p>
<h2 id='chapter_5_002'>螳蜋捕蛇</h2>
<p> <u>张</u> 姓者，偶行溪谷，闻崖上有声甚厉。寻途登觇，见巨蛇围如碗，摆扑丛树中，以尾击柳，柳枝崩折。反侧倾跌之状，似有物捉制之，然审视殊无所见。大疑。渐近临之，则一螳蜋据顶上，以刺刀攫其首，不可去。久之，蛇竟死。视额上革肉，已破裂云。</p>
<h2 id='chapter_5_003'>武技</h2>
<p> <u>李超</u> ，字<u>魁吾</u> ，<u>淄</u> 之西鄙人，豪爽好施。偶一僧来托钵，<u>李</u> 饱啖之。僧甚感荷，乃曰：“吾少林出也。有薄技，请以相授。”<u>李</u> 喜，馆之客舍，丰其给，旦夕从学。三月，艺颇精，意得甚。僧问：“汝益乎？”曰：“益矣。师所能者，我已尽能之。”僧笑命<u>李</u> 试其技。<u>李</u> 乃解衣唾手，如猿飞，如鸟落，腾跃移时，诩诩然骄人而立。僧又笑曰：“可矣。子既尽吾能，请一角低昂。”<u>李</u> 忻然，即各交臂作势。既而支撑格拒，<u>李</u> 时时蹈僧瑕，僧忽一脚飞掷，<u>李</u> 已仰跌丈余。僧抚掌曰：“子尚未尽吾能也！”<u>李</u> 以掌致地，惭沮请教。又数日，僧辞去。</p>
<p> <u>李</u> 由此以武名，遨游南北，罔有其对。偶适历下，见一少年尼僧，弄艺于场，观者填溢。尼告众客曰：“颠倒一身，殊大冷落。有好事者，不妨下场一扑为戏。”如是三言。众相顾，迄无应者。<u>李</u> 在侧，不觉技痒，意气而进。尼便笑与合掌。才一交手，尼便呵止，曰：“此少林宗派也。”即问：“尊师何人？”<u>李</u> 初不言，固诘之，乃以僧告。尼拱手曰：“憨和尚汝师耶？若尔，不必较手足，愿拜下风。”<u>李</u> 请之再四，尼不可。众怂恿之，尼乃曰：“既是憨师弟子，同是个中人，无妨一戏。但两相会意可耳。”<u>李</u> 诺之。然以其文弱故，易之，又少年喜胜，思欲败之，以要一日之名。方颉颃间，尼即遽止。<u>李</u> 问其故，但笑不言。<u>李</u> 以为怯，固请再角，尼乃起。少间，<u>李</u> 腾一踝去，尼骈五指下削其股，<u>李</u> 觉膝下如中刀斧，蹶仆不能起。尼笑谢曰：“孟浪迕客，幸勿罪！”<u>李</u> 舁归，月余始愈。</p>
<p>后年余，僧复来，为述往事。僧惊曰：“汝大卤莽！惹他何为！幸先以我名告之，不然，股已断矣！”</p>
<h2 id='chapter_5_004'>小人</h2>
<p> <u>康熙</u> 间，有术人携一榼，榼中藏小人，长尺许。投以钱，则启榼令出，唱曲而退。至<u>掖</u> ，<u>掖</u> 宰索榼入署，细审小人出处。初不敢言，固诘之，始自述其乡族。盖读书童子，自塾中归，为术人所迷，复投以药，四体暴缩，彼遂携之，以为戏具。宰怒，杀术人。留童子，欲医之，尚未得其方也。</p>
<h2 id='chapter_5_005'>秦生</h2>
<p> <u>莱州</u> <u>秦生</u> ，制药酒，误投毒味，未忍倾弃，封而置之。积年余，夜适思饮，而无所得酒。忽忆所藏，启封嗅之，芳烈喷溢，肠痒涎流，不可制止。取盏将尝，妻苦劝谏，生笑曰：“快饮而死，胜于馋渴而死多矣。”一盏既尽，倒瓶再斟。妻覆其瓶，满屋流溢，生伏地而牛饮之。少时，腹痛口噤，中夜而卒。妻号泣，为备棺木，行入殓矣。次夜，忽有美人入，身长不满三尺，径就灵寝，以瓯水灌之，豁然顿苏。叩而诘之，曰：“我狐仙也。适丈夫入<u>陈</u> 家窃酒醉死，往救而归。偶过君家，彼怜君子与己同病，故使妾以余药活之也。”言讫，不见。</p>
<p>余友人<u>丘行素</u> 贡士，嗜饮。一夜思酒，而无可行沽，辗转不可复忍，因思代以醋。谋诸妇，妇嗤之。<u>丘</u> 固强之，乃煨醯以进。壶既尽，始解衣甘寝。次日，夫人竭壶酒之资，遣仆代沽。道遇伯弟<u>襄宸</u> ，诘知其故，固疑嫂不肯为兄谋酒。仆言：“夫人云：‘家中蓄醋无多，昨夜已尽其半，恐再一壶，则醋根断矣。’”闻者皆笑之。不知酒兴初浓，即毒药犹甘之，况醋乎？亦可以传矣。</p>
<h2 id='chapter_5_006'>鸦头</h2>
<p>诸生<u>王文</u> ，<u>东昌</u> 人，少诚笃。薄游于<u>楚</u> ，过六河，休于旅舍，闲步门外。遇里戚<u>赵东楼</u> ，大贾也，常数年不归。见<u>王</u> ，相执甚欢，便邀临存。至其所，有美人坐室中，愕怪却步。<u>赵</u> 曳之，又隔窗呼妮子去，<u>王</u> 乃入。<u>赵</u> 具酒馔，话温凉。<u>王</u> 问：“此何处所？”答云：“此是小勾栏。余因久客，暂假床寝。”话间，妮子频来出入，<u>王</u> 局促不安，离席告别。<u>赵</u> 强捉令坐。</p>
<p>俄，见一少女经门外过，望见<u>王</u> ，秋波频顾，眉目含情，仪度娴婉，实神仙也。<u>王</u> 素方直，至此惘然若失，便问：“丽者何人？”<u>赵</u> 曰：“此媪次女，小字<u>鸦头</u> ，年十四矣。缠头者屡以重金啖媪，女执不愿，致母鞭楚，女以齿稚哀免，今尚待聘耳。”<u>王</u> 闻言俯首，默然痴坐，酬应悉乖。<u>赵</u> 戏之曰：“君倘垂意，当作冰斧。”<u>王</u> 怃然曰：“此念所不敢存。”然日向夕，绝不言去。<u>赵</u> 又戏请之。<u>王</u> 曰：“雅意极所感佩，囊涩奈何！”<u>赵</u> 知女性激烈，必当不允，故许以十金为助。<u>王</u> 拜谢趋出，罄赀而至，得五数，强<u>赵</u> 致媪。媪果少之。<u>鸦头</u> 言于母曰：“母日责我不作钱树子，今请得如母所愿。我初学作人，报母有日，勿以区区放却财神去。”媪以女性拗执，但得允从，即甚欢喜。遂诺之，使婢邀<u>王郎</u> 。<u>赵</u> 难中悔，加金付媪。<u>王</u> 与女欢爱甚至。既，谓<u>王</u> 曰：“妾烟花下流，不堪匹敌，既蒙缱绻，义即至重。君倾囊博此一宵欢，明日如何？”<u>王</u> 泫然悲哽。女曰：“勿悲。妾委风尘，实非所愿。顾未有敦笃可托如君者。请以宵遁。”</p>
<p> <u>王</u> 喜，遽起，女亦起。听谯鼓已三下矣。女急易男装，草草偕出，叩主人扉。<u>王</u> 故从双卫，托以急务，命仆便发。女以符系仆股并驴耳上，纵辔极驰，目不容启，耳后但闻风鸣。平明，至<u>汉江</u> 口，税屋而止。<u>王</u> 惊其异，女曰：“言之，得无惧乎？妾非人，狐耳。母贪淫，日遭虐遇，心所积懑。今幸脱苦海。百里外，即非所知，可幸无恙。”<u>王</u> 略无疑贰，从容曰：“室对芙蓉，家徒四壁，实难自慰，恐终见弃置。”女曰：“何为此虑。今市货皆可居，三数口，淡薄亦可自给。可鬻驴子作赀本。”<u>王</u> 如言，即门前设小肆，<u>王</u> 与仆人躬同操作，卖酒贩浆其中。女作披肩，刺荷囊，日获赢余，饮膳甚优。积年余，渐能蓄婢媪。<u>王</u> 自是不着犊鼻，但课督而已。</p>
<p>女一日悄然忽悲，曰：“今夜合有难作，奈何！”<u>王</u> 问之，女曰：“母已知妾消息，必见凌逼。若遣姊来，吾无忧，恐母自至耳。”夜已央，自庆曰：“不妨，阿姊来矣。”居无何，妮子排闼入，女笑逆之。妮子骂曰：“婢子不羞，随人逃匿！老母令我缚去。”即出索子絷女颈。女怒曰：“从一者得何罪？”妮子益忿，捽女断衿。家中婢媪皆集，妮子惧，奔出。女曰：“姊归，母必自至。大祸不远，可速作计。”乃急办装，将更播迁。媪忽掩入，怒容可掬，曰：“我故知婢子无礼，须自来也！”女迎跪哀啼，媪不言，揪发提去。<u>王</u> 徘徊怆恻，眠食都废。急诣<u>六河</u> ，冀得贿赎，至则门庭如故，人物已非。问之居人，俱不知其所徙，悼丧而返。于是俵散客旅，囊赀东归。</p>
<p>后数年，偶入<u>燕都</u> ，过育婴堂，见一儿，七八岁。仆人怪似其主，反复凝注之。<u>王</u> 问：“看儿何说？”仆笑以对，<u>王</u> 亦笑。细视儿，风度磊落。自念乏嗣，因其肖己，爱而赎之。诘其名，自称<u>王孜</u> 。<u>王</u> 曰：“子弃之襁褓，何知姓氏？”曰：“本师尝言，得我时，胸前有字，书<u>山东</u> <u>王文</u> 之子。”<u>王</u> 大骇曰：“我即<u>王文</u> ，乌得有子？”念必同己姓名者。心窃喜，甚爱惜之。及归，见者不问而知为<u>王</u> 生子。<u>孜</u> 渐长，孔武有力，喜田猎，不务生产，乐斗好杀，<u>王</u> 亦不能箝制之。又自言能见鬼狐，悉不之信。会里中有患狐者，请孜往觇之。至则指狐隐处，令数人随指处击之，即闻狐鸣，毛血交落，自是遂安。由是人益异之。</p>
<p> <u>王</u> 一日游市廛，忽遇<u>赵东楼</u> ，巾袍不整，形色枯黯。惊问所来，<u>赵</u> 惨然请间，<u>王</u> 乃偕归，命酒。<u>赵</u> 曰：“媪得<u>鸦头</u> ，横施楚掠。既北徙，又欲夺其志。女矢死不二，因囚置之。生一男，弃诸曲巷，闻在育婴堂，想已长成。此君遗体也。”<u>王</u> 出涕曰：“天幸孽儿已归。”因述本末。问：“君何落拓至此？”叹曰：“今而知青楼之好，不可过认真也。夫何言！”先是，媪北徙，<u>赵</u> 以负贩从之，货重难迁者，悉以贱售。途中脚直供亿，烦费不赀，因大亏损。妮子索取尤奢。数年，万金荡然。媪见床头金尽，旦夕加白眼。妮子渐寄贵家宿，恒数夕不归。<u>赵</u> 愤激不可耐，然无奈之。适媪他出，<u>鸦头</u> 自窗中呼<u>赵</u> 曰：“勾栏中原无情好，所绸缪者，钱耳。君依恋不去，将掇奇祸。”<u>赵</u> 惧，如梦初醒。临行，窃往视女，女授书使达<u>王</u> ，<u>赵</u> 乃归。因以此情为<u>王</u> 述之。即出<u>鸦头</u> 书，书云：“知<u>孜</u> 儿已在膝下矣。妾之厄难，东楼君自能缅悉。前世之孽，夫何可言！妾幽室之中，暗无天日，鞭创裂肤，饥火煎心，易一晨昏，如历年岁。君如不忘汉上雪夜单衾，迭互暖抱时，当与儿谋，必能脱妾于厄。母姊虽忍，要是骨肉，但嘱勿致伤残，是所愿耳。”<u>王</u> 读之，泣不自禁。以金帛赠<u>赵</u> 而去。</p>
<p>时<u>孜</u> 年十八矣。<u>王</u> 为述前后，因示母书。<u>孜</u> 怒眥欲裂，即日赴都，询<u>吴媪</u> 居，则车马方盈。<u>孜</u> 直入，妮子方与湖客饮，望见<u>孜</u> ，愕立变色，<u>孜</u> 骤进杀之。宾客大骇，以为寇，及视女尸，已化为狐。<u>孜</u> 持刃径入，见媪督婢作羹，<u>孜</u> 奔近室门，媪忽不见。<u>孜</u> 四顾，急抽矢望屋梁射之，一狐贯心而堕，遂决其首。寻得母所，投石破扃，母子各失声。母问媪，曰：“已诛之。”母怨曰：“儿何不听吾言！”命持葬郊野。<u>孜</u> 伪诺之，剥其皮而藏之。检媪箱箧，尽卷金赀，奉母而归。夫妇重谐，悲喜交至。既问<u>吴媪</u> ，<u>孜</u> 言：“在吾囊中。”惊问之，出两革以献。母怒，骂曰：“忤逆儿！何得此为！”号恸自挝，转侧欲死。<u>王</u> 极力抚慰，叱儿瘗革。<u>孜</u> 忿曰：“今得安乐所，顿忘挞楚耶？”母益怒，啼不止。<u>孜</u> 葬皮反报，始稍释。</p>
<p> <u>王</u> 自女归，家益盛。心德<u>赵</u> ，报以巨金。<u>赵</u> 始知媪母子皆狐也。<u>孜</u> 承奉甚孝，然误触之，则恶声暴吼。女谓<u>王</u> 曰：“儿有拗筋，不刺去之，终当杀人倾产。”夜伺<u>孜</u> 睡，潜絷其手足。<u>孜</u> 醒曰：“我无罪。”母曰：“将医尔虐，其勿苦。”<u>孜</u> 大叫，转侧不可开。女以巨针刺踝骨侧，深三四分许，用刀掘断，崩然有声，又于肘间脑际并如之。已乃释缚，拍令安卧。天明，奔候父母，涕泣曰：“儿早夜忆昔所行，都非人类！”父母大喜。从此温和如处女，乡里贤之。</p>
<p> <u>异史氏</u> 曰：“妓尽狐也，不谓有狐而妓者，至狐而鸨，则兽而禽矣。灭理伤伦，其何足怪？至百折千磨，之死靡他，此人类所难，而乃于狐也得之乎？唐君谓<u>魏徵</u> 更饶妩媚，吾于<u>鸦头</u> 亦云。”</p>
<h2 id='chapter_5_007'>酒虫</h2>
<p> <u>长山</u> <u>刘</u> 氏，体肥嗜饮。每独酌，辄尽一瓮。负郭田三百亩，辄半种黍，而家豪富，不以饮为累也。一番僧见之，谓其身有异疾。<u>刘</u> 答言：“无。”僧曰：“君饮尝不醉否？”曰：“有之。”曰：“此酒虫也。”<u>刘</u> 愕然，便求医疗。曰：“易耳。”问：“需何药？”俱言不须。但令于日中俯卧，絷手足，去首半尺许，置良酝一器。移时，燥渴，思饮为极。酒香入鼻，馋火上炽，而苦不得饮。忽觉咽中暴痒，哇有物出，直堕酒中。解缚视之，赤肉长三寸许，蠕动如游鱼，口眼悉备。<u>刘</u> 惊谢，酬以金，不受，但乞其虫。问：“将何用？”曰：“此酒之精。瓮中贮水，入虫搅之，即成佳酿。”<u>刘</u> 使试之，果然。<u>刘</u> 自是恶酒如仇，体渐瘦，家亦日贫，后饮食至不能给。</p>
<p> <u>异史氏</u> 曰：“日尽一石，无损其富；不饮一斗，适以益贫：岂饮啄固有数乎？或言：“虫是<u>刘</u> 之福，非<u>刘</u> 之病，僧愚之以成其术。”然欤，否欤？</p>
<h2 id='chapter_5_008'>木雕美人</h2>
<p>商人<u>白有功</u> 言：在<u>泺口</u> 河上，见一人荷竹簏，牵巨犬二。于簏中出木雕美人，高尺余，手目转动，艳妆如生。又以小锦鞯被犬身，便令跨坐。安置已，叱犬疾奔。美人自起，学解马作诸剧，镫而腹藏，腰而尾赘，跪拜起立，灵变不讹。又作<u>昭君</u> 出塞，别取一木雕儿，插雉尾，披羊裘，跨犬从之。<u>昭君</u> 频频回顾，羊裘儿扬鞭追逐，真如生者。</p>
<h2 id='chapter_5_009'>封三娘</h2>
<p> <u>范十一娘</u> ，<u>城</u> 祭酒之女，少艳美，骚雅尤绝。父母钟爱之，求聘者辄令自择，女恒少可。会上元日，<u>水月寺</u> 中诸尼，作“盂兰盆会”。是日，游女如云，女亦诣之。方随喜间，一女子步趋相从，屡望颜色，似欲有言。审视之，二八绝代姝也。悦而好之，转用盼注。女子微笑曰：“姊非<u>范十一娘</u> 乎？”答曰：“然。”女子曰：“久闻芳名，人言果不虚谬。”<u>十一娘</u> 亦审里居。女答言：“妾<u>封氏</u> ，第三，近在邻村。”把臂欢笑，词致温婉，于是大相爱悦，依恋不舍。<u>十一娘</u> 问：“何无伴侣？”曰：“父母早世，家中止一老妪，留守门户，故不得来。”<u>十一娘</u> 将归，<u>封</u> 凝眸欲涕，<u>十一娘</u> 亦惘然，遂邀过从。<u>封</u> 曰：“娘子朱门绣户，妾素无葭莩亲，虑致讥嫌。”<u>十一娘</u> 固邀之，答：“俟异日。”<u>十一娘</u> 乃脱金钗一股赠之，<u>封</u> 亦摘髻上绿簪为报。<u>十一娘</u> 既归，倾想殊切。出所赠簪，非金非玉，家人都不之识，甚异之。日望其来，怅然遂病。父母讯得故，使人于近村谘访，并无知者。</p>
<p>时值重九，<u>十一娘</u> 羸顿无聊，倩侍儿强扶窥园，设褥东篱下。忽一女子攀垣来窥，觇之，则<u>封</u> 女也。呼曰：“接我以力！”侍儿从之，蓦然遂下。<u>十一娘</u> 惊喜，顿起，曳坐褥间，责其负约，且问所来。答云：“妾家去此尚远，时来舅家作耍。前言近村者，缘舅家耳。别后悬思颇苦。然贫贱者与贵人交，足未登门，先怀惭怍，恐为婢仆下眼觑，是以不果来。适经墙外过，闻女子语，便一攀望，冀是小姐，今果如愿。”<u>十一娘</u> 因述病源，<u>封</u> 泣下如雨，因曰：“妾来当须秘密。造言生事者，飞短流长，所不堪受。”<u>十一娘</u> 诺。偕归同榻，快与倾怀，病寻愈。订为姊妹，衣服履舄，辄互易着。见人来，则隐匿夹幕间。</p>
<p>积五六月，公及夫人颇闻之。一日，两人方对弈，夫人掩入。谛视，惊曰：“真吾儿友也！”因谓<u>十一娘</u> ：“闺中有良友，我两人所欢，胡不早白？”<u>十一娘</u> 因达<u>封</u> 意。夫人顾谓<u>三娘</u> ：“伴吾儿，极所忻慰，何昧之？”<u>封</u> 羞晕满颊，默然拈带而已。夫人去，<u>封</u> 乃告别，<u>十一娘</u> 苦留之，乃止。一夕，自门外匆皇奔入，泣曰：“我固谓不可留，今果遭此大辱！”惊问之，曰：“适出更衣，一少年丈夫，横来相干，幸而得逃。如此，复何面目！”<u>十一娘</u> 细诘形貌，谢曰：“勿须怪，此妾痴兄。会告夫人，杖责之。”<u>封</u> 坚辞欲去，<u>十一娘</u> 请待天曙。<u>封</u> 曰：“舅家咫尺，但须以梯度我过墙耳。”<u>十一娘</u> 知不可留，使两婢逾垣送之。行半里许，辞谢自去。婢返，<u>十一娘</u> 伏床悲惋，如失伉俪。</p>
<p>后数月，婢以故至东村，暮归，遇<u>封</u> 女从老妪来。婢喜，拜问。<u>封</u> 亦恻恻，讯<u>十一娘</u> 兴居。婢捉袂曰：“三姑过我。我家姑姑盼欲死！”<u>封</u> 曰：“我亦思之，但不乐使家人知。归启园门，我自至。”婢归告<u>十一娘</u> ，<u>十一娘</u> 喜，从其言，则<u>封</u> 已在园中矣。相见，各道间阔，绵绵不寐。视婢子眠熟，乃起，移与<u>十一娘</u> 同枕，私语曰：“妾固知娘子未字。以才色门地，何患无贵介婿，然纨袴儿敖不足数。如欲得佳耦，请无以贫富论。”<u>十一娘</u> 然之。<u>封</u> 曰：“旧年邂逅处，今复作道场，明日再烦一往，当令见一如意郎君。妾少读相人书，颇不参差。”</p>
<p>昧爽，<u>封</u> 即去，约俟兰若。<u>十一娘</u> 果往，<u>封</u> 已先在。眺览一周，<u>十一娘</u> 便邀同车。携手出门，见一秀才，年可十七八，布袍不饰，而容仪俊伟。<u>封</u> 潜指曰：“此翰苑才也。”<u>十一娘</u> 略睨之。<u>封</u> 别曰：“娘子先归，我即继至。”入暮，果至，曰：“我适物色甚详，其人即同里<u>孟安仁</u> 也。”<u>十一娘</u> 知其贫，不以为可。<u>封</u> 曰：“娘子何亦堕世情哉！此人苟长贫贱者，余当抉眸子，不复相天下士矣。”<u>十一娘</u> 曰：“且为奈何？”曰：“愿得一物，持与订盟。”<u>十一娘</u> 曰：“姊何草草！父母在，不遂如何？”<u>封</u> 曰：“妾此为，正恐其不遂耳。志若坚，生死何可夺也？”<u>十一娘</u> 必不可。<u>封</u> 曰：“娘子姻缘已动，而魔劫未消。所以故，来报前好耳。请即别，即以所赠金凤钗，矫命赠之。”<u>十一娘</u> 方谋更商，<u>封</u> 已出门去。</p>
<p>时<u>孟生</u> 贫而多才，意将择耦，故十八犹未聘也。是日，忽睹两艳，归涉冥想。一更向尽，<u>封三娘</u> 款门而入。烛之，识为，日中所见，喜致诘问。曰：“妾<u>封氏</u> ，<u>范氏</u> <u>十一娘</u> 之女伴也。”生大悦，不暇细审，遽前拥抱。<u>封</u> 拒曰：“妾非<u>毛遂</u> ，乃<u>曹丘生</u> 。<u>十一娘</u> 愿缔永好，请倩冰也。”生愕然不信，<u>封</u> 乃以钗示生。生喜不自已，矢曰：“劳眷注若此，仆不得<u>十一娘</u> ，宁终鳏耳。”<u>封</u> 遂去。生诘旦浼邻媪诣<u>范夫人</u> ，夫人贫之，竟不商女，立便却去。<u>十一娘</u> 知之，心失所望，深怨<u>封</u> 之误己也，而金钗难返，只须以死矢之。又数日，有某绅为子求婚，恐不谐，浼邑宰作伐。时某方居权要，<u>范公</u> 心畏之。以问<u>十一娘</u> ，<u>十一娘</u> 不乐。母诘之，默默不言，但有涕泪。使人潜告夫人：非<u>孟生</u> ，死不嫁！公闻，益怒，竟许某绅家。且疑<u>十一娘</u> 有私意于生，遂涓吉速成礼。<u>十一娘</u> 忿不食，日惟耽卧。至亲迎之前夕，忽起，揽镜自妆。夫人窃喜。俄侍女奔白：“小姐自经！”举宅惊涕，痛悔无所复及。三日遂葬。</p>
<p> <u>孟生</u> 自邻媪反命，愤恨欲绝。然遥遥探访，妄冀复挽。察知佳人有主，忿火中烧，万虑俱断矣。未几，闻玉葬香埋，懎然悲丧，恨不从丽人俱死。向晚出门，意将乘昏夜一哭<u>十一娘</u> 之墓。欻有一人来，近之，则<u>封三娘</u> ，向生曰：“喜姻好可就矣。”生泫然曰：“卿不知<u>十一娘</u> 亡耶？”<u>封</u> 曰：“我所谓就者，正以其亡。可急唤家人发冢，我有异药，能令苏。”生从之，发墓破棺，复掩其穴。生自负尸，与<u>三娘</u> 俱归，置榻上，投以药，逾时而苏。顾见<u>三娘</u> ，问：“此何所？”<u>封</u> 指生曰：“此<u>孟安仁</u> 也。”因告以故，始如梦醒。<u>封</u> 惧漏泄，相将去五十里，避匿山村。<u>封</u> 欲辞去，<u>十一娘</u> 泣留作伴，使别院居。因货殉葬之饰，用为资度，亦称小有。</p>
<p> <u>封</u> 每遇生来，辄走避。<u>十一娘</u> 从容曰：“吾姊妹，骨肉不啻也，然终无百年聚。计不如效<u>英</u> 、<u>皇</u> 。”<u>封</u> 曰：“妾少得异诀，吐纳可以长生，故不愿嫁耳。”<u>十一娘</u> 笑曰：“世传养生术，汗牛充栋，行而效者谁也？”<u>封</u> 曰：“妾所得非世人所知。世传并非真诀，惟<u>华陀</u> 五禽图差为不妄。凡修炼家无非欲血气流通耳，若得厄逆症，作虎形立止，非其验耶？”<u>十一娘</u> 阴与生谋，使伪为远出者。入夜，强劝以酒，既醉，生潜入污之。<u>三娘</u> 醒曰：“妹子害我矣！倘色戒不破，道成当升第一天。今堕奸谋，命耳！”乃起告辞。<u>十一娘</u> 告以诚意而哀谢之，<u>封</u> 曰：“实相告：我乃狐也。缘瞻丽容，忽生爱慕，如茧自缠，遂有今日。此乃情魔之劫，非关人力。再留，则魔更生，无底止矣。娘子福泽正远，珍重自爱。”言已而逝。夫妻惊叹久之。</p>
<p>逾年，生乡、会果捷，官翰林。投刺谒<u>范公</u> ，公愧悔不见，固请之，乃见。生入，执子婿礼，伏拜甚恭。公愧怒，疑生儇薄。生请间，具道情事。公不深信，使人探诸其家，方大惊喜。阴戒勿宣，惧有祸变。又二年，某绅以关节发觉，父子充<u>辽海</u> 军，<u>十一娘</u> 始归宁焉。</p>
<h2 id='chapter_5_010'>狐梦</h2>
<p>余友<u>毕怡庵</u> ，倜傥不群，豪纵自喜。貌丰肥，多髭，士林知名。尝以故至叔刺史公之别业，休憩楼上。传言楼中故多狐。<u>毕</u> 每读<span class="kindle-cn-specialtext-double">青凤传</span> ，心辄向往，恨不一遇，因于楼上摄想凝思。既而归斋，日已寝暮。时暑月燠热，当户而寝。睡中有人摇之，醒而却视，则一妇人，年逾不惑，而风雅犹存。<u>毕</u> 惊起，问其谁何，笑曰：“我狐也。蒙君注念，心窃感纳。”<u>毕</u> 闻而喜，投以嘲谑。妇笑曰：“妾齿加长矣，纵人不见恶，先自惭沮。有小女及笄，可侍巾栉。明宵，无寓人于室，当即来。”言已而去。至夜，焚香坐伺。妇果携女至，态度娴婉，旷世无匹。妇谓女曰：“<u>毕郎</u> 与有夙缘，即须留止。明旦早归，勿贪睡也。”<u>毕</u> 与握手入帏，款曲备至。事已，笑曰：“肥郎痴重，使人不堪！”未明即去。</p>
<p>既夕自来，曰：“姊妹辈将为我贺新郎，明日即屈同去。”问：“何所？”曰：“大姊作筵主，去此不远也。”<u>毕</u> 果候之。良久不至，身渐倦惰。才伏案头，女忽入曰：“劳君久伺矣。”乃握手而行。奄至一处，有大院落。直上中堂，则见灯烛荧荧，灿若星点。俄而主人出，年近二旬，淡妆绝美。敛衽称贺已，将践席，婢入白：“<u>二娘子</u> 至。”见一女子入，年可十八九，笑向女曰：“妹子已破瓜矣。新郎颇如意否？”女以扇击背，白眼视之。<u>二娘</u> 曰：“记儿时与妹相扑为戏，妹畏人数胁骨，遥呵手指，即笑不可耐。便怒我，谓我当嫁<u>僬侥国</u> 小王子。我谓婢子他日嫁多髭郎，刺破小吻，今果然矣。”大娘笑曰：“无怪<u>三娘子</u> 怒诅也！新郎在侧，直尔憨跳！”顷之，合尊促坐，宴笑甚欢。</p>
<p>忽一少女抱一猫至，年可十一二，雏发未燥，而艳媚入骨。大娘曰：“四妹妹亦要见姊丈耶？此无坐处。”因提抱膝头，取肴果饵之。移时，转置<u>二娘</u> 怀中，曰：“压我胫股酸痛！”二姊曰：“婢子许大，身如百钧重，我脆弱不堪。既欲见姊夫，姊夫故壮伟，肥膝耐坐。”乃捉置<u>毕</u> 怀。入怀香耎，轻若无人，<u>毕</u> 抱与同杯饮。大娘曰：“小婢勿过饮，醉失仪容，恐姊夫所笑。”少女孜孜展笑，以手弄猫，猫戛然鸣。大娘曰：“尚不抛却，抱走蚤虱矣！”<u>二娘</u> 曰：“请以狸奴为令，执箸交传，鸣处则饮。”众如其教。至<u>毕</u> 辄鸣，<u>毕</u> 故豪饮，连举数觥，乃知小女子故捉令鸣也，因大喧笑。二姊曰：“小妹子归休！压煞郎君，恐三姊怨人。”小女郎乃抱猫去。</p>
<p>大姊见<u>毕</u> 善饮，乃摘髻子贮酒以劝。视髻仅容升许，然饮之，觉有数斗之多。比干视之，则荷盖也。<u>二娘</u> 亦欲相酬，<u>毕</u> 辞不胜酒。<u>二娘</u> 出一口脂合子，大于弹丸，酌曰：“既不胜酒，聊以示意。”<u>毕</u> 视之，一吸可尽；接吸百口，更无干时。女在傍以小莲杯易合子去，曰：“勿为奸人所弄。”置合案上，则一巨钵。<u>二娘</u> 曰：“何预汝事！三日郎君，便如许亲爱耶！”<u>毕</u> 持杯向口立尽。把之腻软，审之，非杯，乃罗袜一钩，衬饰工绝。<u>二娘</u> 夺骂曰：“猾婢！何时盗人履子去，怪道足冷冰也！”遂起，入室易舄。</p>
<p>女约<u>毕</u> 离席告别。女送出村，使<u>毕</u> 自归。瞥然醒寤，竟是梦景，而鼻口醺醺，酒气犹浓，异之。至暮，女来，曰：“昨宵未醉死耶？”<u>毕</u> 言：“方疑是梦。”女曰：“姊妹怖君狂噪，故托之梦，实非梦也。”</p>
<p>女每与<u>毕</u> 弈，<u>毕</u> 辄负。女笑曰：“君日嗜此，我谓必大高着，今视之，只平平耳。”<u>毕</u> 求指诲。女曰：“弈之为术，在人自悟，我何能益君？朝夕渐染，或当有异。”居数月，<u>毕</u> 觉稍进。女试之，笑曰：“尚未，尚未。”<u>毕</u> 出与所尝共弈者游，则人觉其异，咸奇之。<u>毕</u> 为人坦直，胸无宿物，微泄之。女已知，责曰：“无惑乎同道者不交狂生也。屡嘱慎密，何尚尔尔！”怫然欲去。<u>毕</u> 谢过不遑，女乃稍解，然由此来寝疏矣。</p>
<p>积年余，一夕来，兀坐相向。与之弈，不弈；与之寝，不寝。怅然良久，曰：“君视我孰如青凤？”曰：“殆过之。”曰：“我自惭弗如。然聊斋与君文字交，请烦作小传，未必千载下无爱忆如君者。”<u>毕</u> 曰：“夙有此志，曩遵旧嘱，故秘之。”女曰：“向为是嘱，今已将别，复何讳？”问：“何往？”曰：“妾与四妹妹为西王母征作花鸟使，不复得来。曩有姊行，与君家叔兄，临别已产二女，今尚未醮。妾与君幸无所累。”<u>毕</u> 求赠言，曰：“盛气平，过自寡。”遂起，捉手曰：“君送我行。”至里许，洒涕分手，曰：“彼此有志，未必无会期也。”乃去。</p>
<p> <u>康熙</u> 二十一年腊月十九日，<u>毕子</u> 与余抵足绰然堂，细述其异。余曰：“有狐若此，则聊斋之笔墨有光荣矣。”遂志之。</p>
<h2 id='chapter_5_011'>布客</h2>
<p> <u>长清</u> 某，贩布为业，客于<u>泰安</u> 。闻有术人工星命之学，诣问休咎。术人推之曰：“运数大恶，可速归。”某惧，囊赀北下。途中遇一短衣人，似是隶胥，渐渍与语，遂相知悦。屡市餐饮，呼与共啜。短衣人甚德之。某问所干营，答言：“将适<u>长清</u> ，有所勾致。”问为何人。短衣人出牒，示令自审，第一即己姓名。骇曰：“何事见勾？”短衣人曰：“我非生人，乃蒿里<u>山东</u> 四司隶役。想子寿数尽矣。”某出涕求救，鬼曰：“不能。然牒上名多，拘集尚需时日。子速归，处置后事，我最后相招，此即所以报交好耳。”无何，至河际，断绝桥梁，行人艰涉。鬼曰：“子行死矣，一文亦将不去。请即建桥，利行人，虽颇烦费，然于子未必无小益。”某然之。</p>
<p>归，告妻子作周身具。尅日鸠工建桥。久之，鬼竟不至，心窃疑之。一日，鬼忽来曰：“我已以建桥事上报城隍，转达冥司矣，谓此一节可延寿命。今牒名已除，敬以报命。”某喜感谢。后再至<u>泰山</u> ，不忘鬼德，敬赍楮锭，呼名酹奠。既出，见短衣人匆遽而来曰：“子几祸我！适司君方莅事，幸不闻知，不然，奈何！”送之数武，曰：“后勿复来。倘有事北往，自当迂道过访。”遂别而去。</p>
<h2 id='chapter_5_012'>农人</h2>
<p>有农人芸于山下，妇以陶器为饷。食已，置器垅畔。向暮视之，器中余粥尽空。如是者屡。心疑之，因睨注以觇之。有狐来，探首器中。农人荷锄潜往，力击之。狐惊窜走，器囊头，苦不得脱。狐颠蹶，触器碎落，出首，见农人，窜益急，越山而去。</p>
<p>后数年，山南有贵家女，苦狐缠祟，敕勒无灵。狐谓女曰：“纸上符咒，能奈我何！”女绐之曰：“汝道术良深，可幸永好。顾不知生平亦有所畏者否？”狐曰：“我罔所怖。但十年前在北山时，尝窃食田畔，被一人戴阔笠，持曲项兵，几为所戮，至今犹悸。”女告父。父思投其所畏，但不知姓名、居里，无从问讯。</p>
<p>会仆以故至山村，向人偶道。旁一人惊曰：“此与吾曩年事适相符同，将无向所逐狐，今能为怪耶？”仆异之，归告主人。主人喜，即命仆马招农人来，敬白所求。农人笑曰：“曩所遇诚有之，顾未必即为此物。且既能怪变，岂复畏一农人？”贵家固强之，使披戴如尔日状，入室以锄卓地，咤曰：“我日觅汝不可得，汝乃逃匿在此耶！今相值，决杀不宥！”言已，即闻狐鸣于室。农人益作威怒，狐即哀言乞命。农人叱曰：“速去，释汝。”女见狐奉头鼠窜而去，自是遂安。</p>
<h2 id='chapter_5_013'>章阿端</h2>
<p> <u>卫辉</u> <u>戚生</u> ，少年蕴藉，有气敢任。时大姓有巨第，白昼见鬼，死亡相继，愿以贱售。生廉其直，购居之。而第阔人稀，东院楼亭，蒿艾成林，亦姑废置。家人夜惊，辄相哗以鬼。两月余，丧一婢。无何，生妻以暮至楼亭，既归，得疾，数日寻毙。家人益惧，劝生他徙，生不听。而块然无偶，憭栗自伤，婢仆辈又时以怪异相聒。生怒，盛气襆被，独卧荒亭中，留烛以觇其异。久之无他，亦竟睡去。</p>
<p>忽有人以手探被，反复扪。生醒视之，则一老大婢，挛耳蓬头，臃肿无度。生知其鬼，捉臂推之，笑曰：“尊范不堪承教！”婢惭，敛手蹀躞而去。少顷，一女郎自西北隅出，神情婉妙，闯然至灯下，怒骂：“何处狂生，居然高卧！”生起笑曰：“小生此间之第主，候卿讨房税耳。”遂起，裸而捉之，女急遁。生先趋西北隅，阻其归路，女既穷，便坐床上。近临之，对烛如仙，渐拥诸怀。女笑曰：“狂生不畏鬼耶？将祸尔死！”生强解裙襦，则亦不甚抗拒。已而自白：“妾<u>章氏</u> ，小字<u>阿端</u> 。误适荡子，刚愎不仁，横加折辱，愤悒夭逝，瘗此二十余年矣。此宅下皆坟冢也。”问：“老婢何人？”曰：“亦一故鬼，从妾服役。上有生人居，则鬼不安于夜室，适令驱君耳。”问：“扪何为？”笑曰：“此婢三十年未经人道，其情可悯，然亦太不自谅矣。要之：馁怯者，鬼益侮弄之；刚肠者，不敢犯也。”听邻钟响断，着衣下床，曰：“如不见猜，夜当复至。”</p>
<p>入夕，果至，绸缪益欢。生曰：“室人不幸殂谢，感悼不释于怀。卿能为我致之否？”女闻之益戚，曰：“妾死二十年，谁一致念忆者！君诚多情，妾当极力。然闻投生有地矣，不知尚在冥司否。”逾夕，告生曰：“娘子将生贵人家。以前生失耳环，挞婢，婢自缢死，此案未结，以故迟留。今尚寄药王廊下，有监守者。妾使婢往行贿，或将来也。”生问：“卿何闲散？”曰：“凡枉死鬼不自投见，阎摩天子不及知也。”二鼓向尽，老婢果引生妻而至。生执手大悲，妻含涕不能言。女别去，曰：“两人可话契阔，另夜请相见也。”生慰问婢死事，妻曰：“无妨，行结矣。”上床偎抱，款若平生之欢。由此遂以为常。</p>
<p>后五日，妻忽泣曰：“明日将赴<u>山东</u> ，乖离苦长，奈何！”生闻言，挥涕流离，哀不自胜。女劝曰：“妾有一策，可得暂聚。”共收涕询之。女请以钱纸十提，焚南堂杏树下，持贿押生者，俾缓时日。生从之。至夕，妻至曰：“幸赖<u>端娘</u> ，今得十日聚。”生喜，禁女勿去，留与连床，暮以暨晓，惟恐欢尽。过七八日，生以限期将满，夫妻终夜哭。问计于女，女曰：“势难再谋。然试为之，非冥资百万不可。”生焚之如数。女来，喜曰：“妾使人与押生者关说，初甚难，既见多金，心始摇。今已以他鬼代生矣。”自此白日亦不复去，令生塞户牖，灯烛不绝。</p>
<p>如是年余，女忽病，瞀闷懊，恍惚如见鬼状。妻抚之曰：“此为鬼病。”生曰：“<u>端娘</u> 已鬼，又何鬼之能病？”妻曰：“不然。人死为鬼，鬼死为。鬼之畏，犹人之畏鬼也。”生欲为聘巫医，曰：“鬼何可以人疗？邻媪<u>王氏</u> ，今行术于冥间，可往召之。然去此十余里，妾足弱，不能行，烦君焚刍马。”生从之。马方爇，即见女婢牵赤骝，授绥庭下，转瞬已杳。少间，与一老妪叠骑而来，絷马廊柱。妪入，切女十指。既而端坐，首作态，仆地移时，蹶而起曰：“我黑山大王也。娘子病大笃，幸遇小神，福泽不浅哉！此业鬼为殃，不妨，不妨！但是病有廖，须厚我供养，金百铤、钱百贯、盛筵一设，不得少缺。”妻一一噭应。妪又仆而苏，向病者呵叱，乃已。既而欲去，妻送诸庭外，赠之以马，欣然而去。入视女郎，似稍清醒。夫妻大悦，抚问之，女忽言曰：“妾恐不得再履人世矣。合目辄见冤鬼，命也！”因泣下。越宿，病益沈殆，曲体战栗，妄有所睹。拉生同卧，以首入怀，似畏扑捉。生一起，则惊叫不宁。如此六七日，夫妻无所为计。会生他出，半日而归，闻妻哭声。惊问，则<u>端娘</u> 已毙床上，委蜕犹存。启之，白骨俨然。生大恸，以生人礼葬于祖墓之侧。</p>
<p>一夜，妻梦中呜咽。摇而问之，答云：“适梦<u>端娘</u> 来，言其夫为鬼，怒其改节泉下，衔恨索命去，乞我作道场。”生早起，即将如教。妻止之曰：“度鬼非君所可与力也。”乃起去。逾刻而来，曰：“余已命人邀僧侣，当先焚钱纸作用度。”生从之。日方落，僧众毕集，金铙法鼓，一如人世。妻每谓其聒耳，生殊不闻。道场既毕，妻又梦<u>端娘</u> 来谢，言：“冤已解矣，将生作城隍之女。烦为转致。”</p>
<p>居三年，家人初闻而惧，久之渐习。生不在，则隔窗启禀。一夜，向生啼曰：“前押生者，今情弊漏洩，按责甚急，恐不能久聚矣。”数日，果疾，曰：“情之所钟，本愿长死，不乐生也。今将永诀，得非数乎！”生皇遽求策，曰：“是不可为也。”问：“受责乎？”曰：“薄有所罚。然偷生罪大，偷死罪小。”言讫，不动。细审之，面庞形质，渐就澌灭矣。生每独宿亭中，冀有他遇，终亦寂然，人心遂安。</p>
<h2 id='chapter_5_014'>馎饦媪</h2>
<p> <u>韩生</u> 居别墅半载，腊尽始返。一夜，妻方卧，闻人行声。视之，炉中煤火，炽耀甚明。见一媪，可八九十，鸡皮橐背，衰发可数。向女曰：“食馎饦否？”女惧不敢应。媪遂以铁箸拨火，加釜其上，又注以水。俄闻汤沸，媪撩襟启腰橐，出馎饦数十枚，投汤中，历历有声。自言曰：“待寻箸来。”遂出门去。女乘媪去，急起捉釜倾箦后，蒙被而卧。少刻，媪至，逼问釜汤所在。女大惧而号，家人尽醒，媪始去。启箦照视，则土鳖虫数十，堆累其中。</p>
<h2 id='chapter_5_015'>金永年</h2>
<p> <u>利津</u> <u>金永年</u> ，八十二岁无子，媪亦七十八岁，自分绝望。忽梦神告曰：“本应绝嗣，念汝贸贩平准，赐予一子。”醒以告媪。媪曰：“此真妄想。两人皆将就木，何由生子？”无何，媪腹震动。十月，竟举一男。</p>
<h2 id='chapter_5_016'>花姑子</h2>
<p> <u>安幼舆</u> ，<u>陕</u> 之拔贡生。为人挥霍好义，喜放生。见猎者获禽，辄不惜重直，买释之。会舅家丧葬，往助执绋。暮归，路经华岳，迷窜山谷中，心大恐。一矢之外，忽见灯火，趋投之。数武中，欻见一叟，伛偻曳杖，斜径疾行。<u>安</u> 停足，方欲致问，叟先诘谁何。<u>安</u> 以迷途告，且言灯火处必是山村，将以投止。叟曰：“此非安乐乡。幸老夫来，可从去，茅庐可以下榻。”<u>安</u> 大悦。</p>
<p>从行里许，睹小村。叟扣荆扉，一妪出，启关曰：“郎子来耶？”叟曰：“诺。”既入，则舍宇湫隘。叟挑灯促坐，便命随事具食。又谓妪曰：“此非他，是吾恩主。婆子不能行步，可唤<u>花姑子</u> 来酾酒。”俄女郎以馔具入，立叟侧，秋波斜盼。<u>安</u> 视之，芳容韶齿，殆类天仙。叟顾令煨酒。房西隅有煤炉，女即入房拨火。<u>安</u> 问：“此公何人？”答云：“老夫<u>章</u> 姓，七十年止有此女。田家少婢仆，以君非他人，遂敢出妻见子，幸勿哂也。”<u>安</u> 问：“婿家何里？”答言：“尚未。”<u>安</u> 赞其惠丽，称不容口。叟方谦挹，忽闻女郎惊号。叟奔入，则酒沸火腾。叟乃救止，诃曰：“老大婢，濡猛不知耶！”回首，见炉傍有薥心插紫姑未竟，又诃曰：“发蓬蓬许，裁如婴儿！”持向<u>安</u> 曰：“贪此生涯，致酒腾沸。蒙君子奖誉，岂不羞死！”<u>安</u> 审谛之，眉目袍服，制甚精工，赞曰：“虽近儿戏，亦见慧心。”</p>
<p>斟酌移时，女频来行酒，嫣然含笑，殊不羞，<u>安</u> 注目情动。忽闻妪呼，叟便去。<u>安</u> 觑无人，谓女曰：“睹仙容，使我魂失。欲通媒妁，恐其不遂，如何？”女抱壶向火，默若不闻，屡问不对。生渐入室，女起，厉色曰：“狂郎入闼将何为！”生长跽哀之。女夺门欲出，<u>安</u> 暴起要遮，狎接臄。女颤声疾呼，叟匆遽入问。<u>安</u> 释手而出，殊切愧惧。女从容向父曰：“酒复涌沸，非郎君来，壶子融化矣。”<u>安</u> 闻女言，心始安妥，益德之。魂魄颠倒，丧所怀来。于是伪醉离席，女亦遂去。叟设裀褥，阖扉乃出。<u>安</u> 不寐，未曙，呼别。</p>
<p>至家，即浼交好者造庐求聘，终日而返，竟莫得其居里。<u>安</u> 遂命仆马，寻途自往。至则绝壁巉岩，竟无村落。访诸近里，则此姓绝少。失望而归，并忘食寝。由此得昏瞀之疾，强啖汤粥，则喠欲吐，溃乱中，辄呼<u>花姑子</u> 。家人不解，但终夜环伺之，气势阽危。一夜，守者困怠并寐，生蒙瞳中，觉有人揣而抁之。略开眸，则<u>花姑子</u> 立床下，不觉神气清醒。熟视女郎，潸潸涕堕。女倾头笑曰：“痴儿何至此耶？”乃登榻，坐<u>安</u> 股上，以两手为按太阳穴。<u>安</u> 觉脑麝奇香，穿鼻沁骨。按数刻，忽觉汗满天庭，渐达肢体。小语曰：“室中多人，我不便住。三日当复相望。”又于绣袪中出数蒸饼置床头，悄然遂去。<u>安</u> 至中夜，汗已思食，扪饼啖之。不知所苞何料，甘美非常，遂尽三枚。又以衣覆余饼，懵酣睡，辰分始醒，如释重负。三日，饼尽，精神倍爽，乃遣散家人。又虑女来不得其门而入，潜出斋庭，悉脱扃键。</p>
<p>未几，女果至，笑曰：“痴郎子！不谢巫耶？”<u>安</u> 喜极，抱与绸缪，恩爱甚至。已而曰：“妾冒险蒙垢，所以故，来报重恩耳。实不能永谐琴瑟，幸早别图。”<u>安</u> 默默良久，乃问曰：“素昧生平，何处与卿家有旧，实所不忆。”女不言，但云：“君自思之。”生固求永好。女曰：“屡屡夜奔，固不可，常谐伉俪，亦不能。”<u>安</u> 闻言，邑邑而悲。女曰：“必欲相谐，明宵请临妾家。”<u>安</u> 乃收悲以忻，问曰：“道路辽远，卿纤纤之步，何遂能来？”曰：“妾固未归。东头聋媪我姨行，为君故，淹留至今，家中恐所疑怪。”<u>安</u> 与同衾，但觉气息肌肤，无处不香，问曰：“熏何芗泽，致侵肌骨？”女曰：“妾生来便尔，非由熏饰。”<u>安</u> 益奇之。女早起言别。<u>安</u> 虑迷途，女约相候于路。</p>
<p> <u>安</u> 抵暮驰去，女果伺待，偕至旧所。叟媪欢逆。酒肴无佳品，杂具藜藿。既而请客安寝，女子殊不瞻顾，颇涉疑念。更既深，女始至，曰：“父母絮絮不寝，致劳久待。”浃洽终夜，谓<u>安</u> 曰：“此宵之会，乃百年之别。”<u>安</u> 惊问之，答曰：“父以小村孤寂，故将远徙。与君好合，尽此夜耳。”<u>安</u> 不忍释，俯仰悲怆。依恋之间，夜色渐曙，叟忽然闯入，骂曰：“婢子玷我清门，使人愧怍欲死！”女失色，草草奔去。叟亦出，且行且詈。<u>安</u> 惊孱遌怯，无以自容，潜奔而归。</p>
<p>数日徘徊，心景殆不可过。因思夜往，逾墙以观其便。叟固言有恩，即令事泄，当无大谴。遂乘夜窜往，蹀躞山中，迷闷不知所往，大惧。方觅归途，见谷中隐有舍宇，喜诣之，则闬闳高壮，似是世家，重门尚未扃也。<u>安</u> 向门者询<u>章</u> 氏之居，有青衣人出，问：“昏夜何人询<u>章</u> 氏？”<u>安</u> 曰：“是吾亲好，偶迷居向。”青衣曰：“男子无问<u>章</u> 也。此是渠妗家，<u>花姑</u> 即今在此，容传白之。”入未几，即出邀<u>安</u> 。才登廊舍，<u>花姑</u> 趋出迎，谓青衣曰：“<u>安郎</u> 奔波中夜，想已困殆，可伺床寝。”少间，携手入帏。<u>安</u> 问：“妗家何别无人？”女曰：“妗他出，留妾代守。幸与郎遇，岂非夙缘？”然偎傍之际，觉甚羶腥，心疑有异。女抱<u>安</u> 颈，遽以舌舐鼻孔，彻脑如刺。<u>安</u> 骇绝，急欲逃脱，而身若巨绠之缚。少时，闷然不觉矣。</p>
<p> <u>安</u> 不归，家中逐者穷人迹。或言暮遇于山径者。家人入山，则见裸死危崖下，惊怪莫察其由，舁归。众方聚哭，一女郎来吊，自门外噭啕而入，抚尸捺鼻，涕洟其中，呼曰：“天乎，天乎！何愚冥至此！”痛哭声嘶，移时乃已。告家人曰：“停以七日，勿殓也。”众不知何人，方将启问，女傲不为礼，含涕径出。留之不顾，尾其后，转眸已渺。群疑为神，谨遵所教。夜又来，哭如昨。</p>
<p>至七夜，<u>安</u> 忽苏，反侧以呻，家人尽骇。女子入，相向呜咽。<u>安</u> 举手，挥众令去。女出青草一束，燂汤升许，即床头进之，顷刻能言。叹曰：“再杀之惟卿，再生之亦惟卿矣！”因述所遇。女曰：“此蛇精冒妾也。前迷道时所见灯光，即是物也。”<u>安</u> 曰：“卿何能起死人而肉白骨也？勿乃仙乎？”曰：“久欲言之，恐致惊怪。君五年前，曾于<u>华山</u> 道上买猎獐而放之否？”曰：“然，其有之。”曰：“是即妾父也。前言大德，盖以此故。君前日已生西村<u>王主政</u> 家。妾与父讼诸阎摩王，阎摩王弗善也。父愿坏道代郎死，哀之七日，始得当。今之邂逅，幸耳。然君虽生，必且痿痹不仁，得蛇血合酒饮之，病乃可除。”生衔恨切齿，而虑其无术可以擒之。女曰：“不难。但多残生命，累我百年不得飞升。其穴在老崖中，可于晡时聚茅焚之，外以强弩戒备，妖物可得。”言已，别曰：“妾不能终事，实所哀惨。然为君故，业行已损其七，幸悯宥也。月来觉腹中微动，恐是孽根。男与女，岁后当相寄耳。”流涕而去。</p>
<p> <u>安</u> 经宿，觉腰下尽死，爬抓无所痛痒，乃以女言告家人。家人往，如其言，炽火穴中。有巨白蛇冲焰而出，数弩齐发，射杀之。火熄入洞，蛇大小数百头，皆焦臭。家人归，以蛇血进。<u>安</u> 服三日，两股渐能转侧，半年始起。后独行谷中，遇老媪以绷席抱婴儿授之，曰：“吾女致意郎君。”方欲问讯，瞥不复见。启襁视之，男也。抱归，竟不复娶。</p>
<p> <u>异史氏</u> 曰：“人之所以异于禽兽者几希，此非定论也。蒙恩衔结，至于没齿，则人有惭于禽兽者矣。至于<u>花姑</u> ，始而寄慧于憨，终而寄情于恝。乃知憨者慧之极，恝者情之至也。仙乎，仙乎！”</p>
<h2 id='chapter_5_017'>武孝廉</h2>
<p>武孝廉<u>石某</u> ，囊赀赴都，将求铨叙。至<u>德州</u> ，暴病，唾血不起，长卧舟中。仆篡金亡去，<u>石</u> 大恚，病益加，资粮断绝。榜人谋委弃之。会有女子乘船，夜来临泊，闻之，自愿以舟载<u>石</u> 。榜人悦，扶<u>石</u> 登女舟。<u>石</u> 视之，妇四十余，被服粲丽，神采犹都。呻以感谢。妇临审曰：“君夙有瘵根，今魂魄已游墟墓。”<u>石</u> 闻之，噭然哀哭。妇曰：“我有丸药，能起死。苟病瘳，勿相忘。”<u>石</u> 洒泣矢盟。妇乃以药饵<u>石</u> ，半日，觉少痊。妇即榻供甘旨，殷勤过于夫妇。<u>石</u> 益德之。月余，病良已。<u>石</u> 膝行而前，敬之如母。妇曰：“妾茕独无依，如不以色衰见憎，愿侍巾栉。”时<u>石</u> 三十余，丧偶经年，闻之，喜惬过望，遂相燕好。妇乃出藏金，使入都营干，相约返与同归。</p>
<p> <u>石</u> 赴都夤缘，选得本省司阃，余金市鞍马，冠盖赫奕。因念妇腊已高，终非良偶，因以百金聘<u>王氏</u> 女为继室。心中悚怯，恐妇闻知，遂避<u>德州</u> 道，迂途履任。年余，不通音耗。有<u>石</u> 中表，偶至<u>德州</u> ，与妇为邻。妇知之，诣问<u>石</u> 况，某以实对。妇大骂，因告以情，某亦代为不平，慰解曰：“或署中务冗，尚未暇遑。乞修尺一书，为嫂寄之。”妇如其言。某敬以达<u>石</u> ，<u>石</u> 殊不置意。又年余，妇自往归<u>石</u> ，止于旅舍，托官署司宾者通姓氏。<u>石</u> 令绝之。一日，方燕饮，闻喧詈声，释杯凝听，则妇已搴帘入矣。<u>石</u> 大骇，面色如土。妇指骂曰：“薄情郎！安乐耶？试思富若贵何所自来？我与汝情分不薄，即欲置婢妾，相谋何害？”<u>石</u> 累足屏气，不能复作声。久之，长跽自投，诡辞乞宥，妇气稍平。<u>石</u> 与<u>王氏</u> 谋，使以妹礼见妇。<u>王氏</u> 雅不欲，<u>石</u> 固哀之，乃往。<u>王</u> 拜，妇亦答拜。曰：“妹勿惧，我非悍妒者。曩事，实人情所不堪，即妹亦当不愿有是郎。”遂为<u>王</u> 缅述本末。<u>王</u> 亦愤恨，因与交詈石。<u>石</u> 不能自为地，惟求自赎，遂相安帖。</p>
<p>初，妇之未入也，<u>石</u> 戒阍人勿通。至此，怒阍人，阴诘让之。阍人固言管钥未发，无入者，不服。<u>石</u> 疑之而不敢问妇，两虽言笑，而终非所好也。幸妇娴婉，不争夕，三餐后，掩闼早眠，并不问良人夜宿何所。<u>王</u> 初犹自危，见其如此，益敬之。厌旦往朝，如事姑嫜。妇御下宽和有体，而明察若神。一日，<u>石</u> 失印绶，合署沸腾，屑屑还往，无所为计。妇笑言：“勿忧，竭井可得。”<u>石</u> 从之，果得之。叩其故，辄笑不言。隐约间，似知盗者姓名，然终不肯泄。居之终岁，察其行多异。<u>石</u> 疑其非人，常于寝后使人听之，但闻床上终夜作振衣声，亦不知其何为。妇与<u>王</u> 极相爱怜。一夕，<u>石</u> 以赴臬司未归，妇与<u>王</u> 饮，不觉过醉，就卧席间，化而为狐。<u>王</u> 怜之，覆以锦褥。未几，<u>石</u> 入，<u>王</u> 告以异。<u>石</u> 欲杀之，<u>王</u> 曰：“即狐，何负于君？”<u>石</u> 不听，急觅佩刀，而妇已醒，骂曰：“虺蝮之行，而豺狼之心，必不可以久居！曩所啖药，乞赐还也！”即唾<u>石</u> 面。<u>石</u> 觉森寒如浇冰水，喉中习习作痒，呕出，则丸药如故。妇拾之，忿然径出，追之已杳。<u>石</u> 中夜旧症复作，血嗽不止，半岁而卒。</p>
<p> <u>异史氏</u> 曰：“<u>石孝廉</u> ，翩翩若书生。或言其折节能下士，语人如恐伤。壮年殂谢，士林悼之。至闻其负狐妇一事，则与<u>李十郎</u> 何以少异？”</p>
<h2 id='chapter_5_018'>西湖主</h2>
<p> <u>陈生</u> <u>弼教</u> ，字<u>明允</u> ，<u>燕</u> 人也。家贫，从副将军<u>贾绾</u> 作记室。泊舟<u>洞庭</u> ，适猪婆龙浮水面，<u>贾</u> 射之中背。有鱼衔龙尾不去，并获之。锁置桅间，奄存气息，而龙吻张翕，似求援拯。生恻然心动，请于<u>贾</u> 而释之。携有金创药，戏敷患处，纵之水中，浮沉逾刻而没。</p>
<p>后年余，生北归，复经<u>洞庭</u> ，大风覆舟。幸扳一竹簏，漂泊终夜，木而止。援岸方升，有浮尸继至，则其僮仆。力引出之，已就毙矣。惨怛无聊，坐对憩息。但见小山耸翠，细柳摇青，行人绝少，无可问途。自迟明以及辰后，怅怅靡之。忽僮仆肢体微动，喜而扪之，无何，呕水数斗，醒然顿苏。相与曝衣石上，近午始燥可着，而枵肠辘辘，饥不可堪。于是越山疾行，冀有村落。才至半山，闻鸣镝声。方疑听所，有二女郎乘骏马来，骋如撒菽。各以红绡抹额，髻插雉尾，着小袖紫衣，腰束绿锦，一挟弹，一臂青鞲。度过岭头，则数十骑猎于榛莽，并皆姝丽，装束若一。生不敢前。有男子步驰，似是驭卒，因就问之。答曰：“此<u>西湖</u> 主猎<u>首山</u> 也。”生述所来，且告之馁，驭卒解裹粮授之，嘱云：“宜即远避，犯驾当死！”生惧，疾趋下山。</p>
<p>茂林中隐有殿阁，谓是兰若。近临之，粉垣围沓，溪水横流，朱门半启，石桥通焉。攀扉一望，则台榭环云，拟于上苑，又疑是贵家园亭。逡巡而入，横藤碍路，香花扑人。过数折曲栏，又是别一院宇，垂杨数十株，高拂朱檐。山鸟一鸣，则花片齐飞；深苑微风，则榆钱自落。怡目快心，殆非人世。穿过小亭，有秋千一架，上与云齐，而罥索沉沉，杳无人迹。因疑地近闺阁，恇怯未敢深入。俄闻马腾于门，似有女子笑语，生与僮潜伏丛花中。未几，笑声渐近，闻一女子曰：“今日猎兴不佳，获禽绝少。”又一女曰：“非是公主射得雁落，几空劳仆马也。”无何，红装数辈，拥一女郎至亭上坐：秃袖戎装，年可十四五，鬟多敛雾，腰细惊风，玉蕊琼英，未足方喻。诸女子献茗熏香，灿如堆锦。移时，女起，历阶而下。一女曰：“公主鞍马劳顿，尚能秋千否？”公主笑诺。遂有驾肩者，捉臂者，褰裙者，持履者，挽扶而上。公主舒皓腕，蹑利屣，轻如飞燕，蹴入云霄。已而扶下，群曰：“公主真仙人也！”嘻笑而去。</p>
<p>生睨良久，神志飞扬。迨人声既寂，出诣秋千下，徘徊凝想。见篱下有红巾，知为群美所遗，喜内袖中。登其亭，见案上设有文具，遂题巾曰：</p>
<p class="kindle-cn-poem-center">雅戏何人拟半仙？分明琼女散金莲。</p>
<p class="kindle-cn-poem-center">广寒队里应相妒，莫信凌波上九天。</p>
<p>题已，吟诵而出。复寻故径，则重门扃锢矣。踟蹰罔计，反而楼阁亭台，涉历几尽。一女掩入，惊问：“何得来此？”生揖之曰：“失路之人，幸能垂救。”女问：“拾得红巾否？”生曰：“有之。然已玷染，如何？”因出之。女大惊曰：“汝死无所矣！此公主所常御，涂鸦若此，何能为地？”生失色，哀求脱免，女曰：“窃窥宫仪，罪已不赦。念汝儒冠蕴藉，欲以私意相全，今孽乃自作，将何为计！”遂皇皇持巾去。生心悸肌栗，恨无翅翎，惟延颈俟死。迂久，女复来，潜贺曰：“子有生望矣！公主看巾三四遍，冁然无怒容，或当放君去。宜姑耐守，勿得攀树钻垣，发觉不宥矣。”日已投暮，凶祥不能自必，而饿焰中烧，忧煎欲死。无何，女子挑灯至。一婢提壶榼，出酒食饷生。生急问消息，女云：“适我乘间言：‘园中秀才，可恕则放之，不然饿且死。’公主沉思云：‘深夜教渠何之？’遂命馈君食。此非恶耗也。”生徊徨终夜，危不自安。辰刻向尽，女子又饷之。生哀求缓颊，女曰：“公主不言杀，亦不言放。我辈下人，何敢屑屑渎告？”既而斜日西转，眺望方殷，女子坌息急奔而入，曰：“殆矣！多言者泄其事于王妃，妃展巾抵地，大骂狂伧，祸不远矣！”生大惊，面如灰土，长跽请教。忽闻人语纷拿，女摇手避去。数人持索，汹汹入户。内一婢熟视曰：“将谓何人，<u>陈郎</u> 耶？”遂止持索者，曰：“且勿且勿，待白王妃来。”返身急去。少间来，曰：“王妃请<u>陈郎</u> 入。”生战惕从之。经数十门户，至一宫殿，碧箔银钩。即有美姬揭帘，唱：“<u>陈郎</u> 至。”上一丽者，袍服炫冶。生伏地稽首，曰：“万里孤臣，幸恕生命！”妃急起，自曳之曰：“我非君子，无以有今日。婢辈无知，致迕佳客，罪何可赎！”即设华筵，酌以镂杯。生茫然不解其故。妃曰：“再造之恩，恨无所报。息女蒙题巾之爱，当是天缘，今夕即遣奉侍。”生意出非望，神惝恍而无着。</p>
<p>日方暮，一婢前白：“公主已严妆讫。”遂引生就帐。忽而笙管敖曹，阶上悉践花罽，门堂藩溷，处处皆笼烛。数十妖姬，扶公主交拜。麝兰之气，充溢殿庭。既而相将入帏，两相倾爱。生曰：“羁旅之臣，生平不省拜侍。点污芳巾，得免斧锧，幸矣。反赐姻好，实非所望。”公主曰：“妾母，湖君妃子，乃<u>扬江王</u> 女。旧岁归宁，偶游湖上，为流矢所中。蒙君脱免，又赐刀圭之药，一门戴佩，常不去心。郎勿以非类见疑。妾从龙君得长生诀，愿与郎共之。”生乃悟为神人，因问：“婢子何以相识？”曰：“尔日<u>洞庭</u> 舟上，曾有小鱼衔尾，即此婢也。”又问：“既不见诛，何迟迟不赐纵脱？”笑曰：“实怜君才，但不自主。颠倒终夜，他人不及知也。”生叹曰：“卿，我<u>鲍叔</u> 也。馈食者谁？”曰：“<u>阿念</u> ，亦妾腹心。”生曰：“何以报德？”笑曰：“侍君有日，徐图塞责未晚耳。”问：“大王何在？”曰：“从<u>关圣</u> 征<u>蚩尤</u> 未归。”</p>
<p>居数日，生虑家中无耗，悬念綦切，乃先以平安书遣仆归。家中闻<u>洞庭</u> 舟覆，妻子缞绖已年余矣。仆归，始知不死，而音问梗塞，终恐漂泊难返。又半载，生忽至，裘马甚都，囊中宝玉充盈。由此富有巨万，声色豪奢，世家所不能及。七八年间，生子五人。日日宴集宾客，宫室饮馔之奉，穷极丰盛。或问所遇，言之无少讳。</p>
<p>有童稚之交<u>梁子俊</u> 者，宦游南服十余年。归过<u>洞庭</u> ，见一画舫，雕槛朱窗，笙歌幽细，缓荡烟波，时有美人推窗凭眺。<u>梁</u> 目注舫中，见一少年丈夫，科头叠股其上，傍有二八姝丽，挼莎交摩。念必<u>楚襄</u> 贵官，而驺从殊少。凝眸审谛，则<u>陈明允</u> 也，不觉凭栏酣叫。生闻呼罢棹，出临鹢首，邀<u>梁</u> 过舟。见残肴满案，酒雾犹浓。生立命撤去。顷之，美婢三五，进酒烹茗，山海珍错，目所未睹。<u>梁</u> 惊曰：“十年不见，何富贵一至于此！”笑曰：“君小觑穷措大不能发迹耶？”问：“适共饮何人？”曰：“山荆耳。”<u>梁</u> 又异之，问：“携家何往？”答：“将西渡。”<u>梁</u> 欲再诘，生遽命歌以侑酒。一言甫毕，旱雷聒耳，肉竹嘈杂，不复可闻言笑。<u>梁</u> 见佳丽满前，乘醉大言曰：“<u>明允</u> 公，能令我真个销魂否？”生笑云：“足下醉矣！然有一美妾之赀，可赠故人。”遂命侍儿进明珠一颗，曰：“绿珠不难购，明我非吝惜。”乃趣别曰：“小事忙迫，不及与故人久聚。”送<u>梁</u> 归舟，开缆径去。</p>
<p> <u>梁</u> 归，探诸其家，则生方与客饮，益疑。因问：“昨在<u>洞庭</u> ，何归之速？”答曰：“无之。”<u>梁</u> 乃追述所见，一座尽骇。生笑曰：“君误矣，仆岂有分身术耶？”众异之，而究莫解其故。后八十一岁而终。迨殡，讶其棺轻，开之，则空棺耳。</p>
<p> <u>异史氏</u> 曰：“竹簏不沉，红巾题句，此其中具有鬼神，而要皆恻隐之一念所通也。迨宫室妻妾，一身而两享其奉，即又不可解矣。昔有愿娇妻美妾，贵子贤孙，而兼长生不死者，仅得其半耳。岂仙人中亦有<u>汾阳</u> 、<u>季伦</u> 耶？”</p>
<h2 id='chapter_5_019'>孝子</h2>
<p> <u>青州</u> <u>东香山</u> 之前，有<u>周顺亭</u> 者，事母至孝。母股生巨疽，痛不可忍，昼夜呻。<u>周</u> 抚肌进药，至忘寝食。数月不痊，<u>周</u> 忧煎无以为计。梦父告曰：“母疾赖汝孝。然此创非人膏涂之不能愈，徒劳焦侧也。”醒而异之。乃起，以利刃割胁肉，肉脱落，觉不甚苦。急以布缠腰际，血亦不注。于是烹肉持膏，敷母患处，痛截然顿止。母喜，问：“何药而灵效如此？”<u>周</u> 诡对之。母创寻愈。<u>周</u> 每掩护割处，即妻子亦不知也。既痊，有巨痕如掌。妻诘之，始得其情。</p>
<p> <u>异史氏</u> 曰：“刲股为伤生之事，君子不贵。然愚夫妇何知伤生之为不孝哉？亦行其心之所不自已者而已。有斯人而知孝子之真，犹在天壤。司风教者，重务良多，无暇彰表，则阐幽明微，赖兹刍荛。”</p>
<h2 id='chapter_5_020'>狮子</h2>
<p> <u>暹逻</u> 贡狮，每止处，观者如堵。其形状与世传绣画者迥异，毛黑黄色，长数寸。或投以鸡，先以爪抟而吹之，一吹，则毛尽落如扫，亦理之奇也。</p>
<h2 id='chapter_5_021'>阎王</h2>
<p> <u>李久常</u> ，<u>临朐</u> 人。壶榼于野，见旋风蓬蓬而来，敬酹奠之。后以故他适，路傍有广第，殿阁弘丽，一青衣人自内出，邀<u>李</u> 。<u>李</u> 固辞。青衣要遮甚殷。<u>李</u> 曰：“素不识荆，得无误耶？”青衣云：“不误。”便言<u>李</u> 姓字。问：“此谁家？”答云：“入自知之。”入，进一层门，见一女子手足钉扉上，近视，其嫂也。大骇。<u>李</u> 有嫂，臂生恶疽，不起者年余矣。因自念何得至此？转疑招致意恶，畏沮却步。青衣促之，乃入。至殿下，上一人，冠带如王者，气象威猛。<u>李</u> 跪伏，莫敢仰视。王者命曳起之，慰之曰：“勿惧。我以曩昔扰子杯酌，欲一见相谢，无他故也。”<u>李</u> 心始安，然终不知其故。王者又曰：“汝不忆田野酹奠时乎？”<u>李</u> 顿悟，知其为神，顿首曰：“适见嫂氏受此严刑，骨肉之情，实怆于怀。乞王怜宥！”王者曰：“此甚悍妒，宜得是罚。三年前，汝兄妾盘肠而产，彼阴以针刺肠上，俾至今脏腑常痛。此岂有人理者！”<u>李</u> 固哀之。乃曰：“便以子故宥之。归当劝悍妇改行。”<u>李</u> 谢而出，则扉上无人矣。</p>
<p>归视嫂，嫂卧榻上，创血殷席。时以妾拂意故，方致诟骂。<u>李</u> 遽劝曰：“嫂无复尔！今日恶苦，皆平日忌嫉所致：”嫂怒曰：“小郎若个好男儿，又房中娘子贤似孟姑姑，任郎君东家眠，西家宿，不敢一作声。自当是小郎大好乾纲，到不得代哥子降伏老媪！”<u>李</u> 微哂曰：“嫂勿怒。若言其情，恐欲哭不暇矣。”曰：“便曾不盗得王母箩中线，又未与玉皇香案吏一眨眼，中怀坦坦，何处可用哭者！”<u>李</u> 小语曰：“针刺人肠，宜何罪？”嫂勃然色变，问此言之因，<u>李</u> 告之故。嫂战惕不已，涕泗流离而哀鸣曰：“吾不敢矣！”啼泪未干，觉痛顿止，旬日而瘥。由是立改前辙，遂称贤淑。后妾再产，肠复堕，针宛然在焉。拔去之，腹痛乃瘳。</p>
<p> <u>异史氏</u> 曰：“或谓天下悍妒如某者，正复不少，恨阴网之漏多也。余谓不然。冥司之罚，未必无甚于钉扉者，但无回信耳。”</p>
<h2 id='chapter_5_022'>土偶</h2>
<p> <u>沂水</u> <u>马</u> 姓者，娶妻<u>王氏</u> ，琴瑟甚敦。<u>马</u> 早逝，<u>王</u> 父母欲夺其志，<u>王</u> 矢不他。姑怜其少，亦劝之，<u>王</u> 不听。母曰：“汝志良佳，然齿太幼，儿又无出。每见有勉强于初，而贻羞于后者，固不如早嫁，犹恒情也。”<u>王</u> 正容，以死自誓，母乃任之。女命塑工肖夫像，每食，酹献如生时。</p>
<p>一夕将寝，忽见土偶人欠伸而下。骇心愕顾，即已暴长如人，真其夫也。女惧，呼母。鬼止之曰：“勿尔。感卿情好，幽壤酸辛。一门有忠贞，数世祖宗，皆有光荣。吾父生有损德，应无嗣，遂至促我茂龄。冥司念尔苦节，故令我归，与汝生一子承祧绪。”女亦沾衿。遂燕好如平生。鸡鸣，即下榻去。如此月余，觉腹微动。鬼乃泣曰：“限期已满，从此永诀矣！”遂绝。</p>
<p>女初不言，既而腹渐大，不能隐，阴以告母。母疑涉妄，然窥女无他，大惑不解。十月，果举一男。向人言之，闻者罔不匿笑，女亦无以自伸。有里正故与<u>马</u> 有隙，告诸邑令。令拘讯邻人，并无异言。令曰：“闻鬼子无影，有影者伪也。”抱儿日中，影淡淡如轻烟然。又刺儿指血傅土偶上，立入无痕，取他偶涂之，一拭便去。以此信之。长数岁，口鼻言动，无一不肖<u>马</u> 者，群疑始解。</p>
<h2 id='chapter_5_023'>长治女子</h2>
<p> <u>陈欢乐</u> ，<u>潞</u> 之<u>长治</u> 人，有女慧美。有道士行乞，睨之而去。由是日持钵近廛间。适一瞽人自<u>陈</u> 家出，道士追与同行，问何来。瞽云：“适过<u>陈</u> 家推造命。”道士曰：“闻其家有女郎，我中表亲。欲求姻好，但未知其甲子。”瞽为之述之，道士乃别而去。</p>
<p>居数日，女绣于房，忽觉足麻痹，渐至股，又渐至腰腹，俄而晕然倾仆。定逾刻，始恍惚能立，将寻告母。及出门，则见茫茫黑波中，一路如线，骇而却退，门舍居庐，已被黑水渰没。又视路上，行人绝少，惟道士缓步于前。遂遥尾之，冀见同乡以相告语。走数里以来，忽睹里舍，视之，则己家门，大骇曰：“奔驰如许，固犹在村中。何向来迷惘若此！”欣然入门，父母尚未归。复仍至己房，所绣业履，犹在榻上。自觉奔波殆极，就榻憩坐。道士忽入，女大惊，欲遁，道士捉而捺之。女欲号，则瘖不能声。道士急以利刃剖女心。女觉魂飘飘离壳而立，四顾家舍全非，惟有崩崖若覆。视道士以己心血点木人上，又复叠指诅咒，女觉木人遂与己合。道士嘱曰：“自兹当听差遣，勿得违误！”遂佩戴之。</p>
<p> <u>陈</u> 氏失女，举家惶惑。寻至牛头岭，始闻村人传言，岭下一女子剖心而死。<u>陈</u> 奔验，果其女也，泣以愬宰。宰拘岭下居人，拷掠几遍，迄无端绪，姑收群犯，以待覆勘。道士去数里外，坐路旁柳树下，忽谓女曰：“今遣汝第一差，往侦邑中审狱状。去当隐身暖阁上。倘见官宰用印，即当趋避，切记勿忘！限汝辰去巳来。迟一刻，则以一针刺汝心中，令作急痛；二刻，刺二针；至三针，则使汝魂魄销灭矣。”女闻之，四体惊悚，飘然遂去。瞬息至官廨，如言伏阁上。时岭下人罗跪堂下，尚未讯诘。适将钤印公牒，女未及避，而印已出匣。女觉身躯重耎，纸格似不能胜，嚗然作响。满堂愕顾。宰命再举，响如前，三举，翻坠地下。众悉闻之。宰起祝曰：“如是冤鬼，当便直陈，为汝昭雪。”女哽咽而前，历言道士杀己状，遣己状。宰差役驰去，至柳树下，道士果在。捉还，一鞫而服。人犯乃释。宰问女：“冤雪何归？”女曰：“将从大人。”宰曰：“我署中无处可容，不如暂归汝家。”女良久曰：“官署即吾家，我将入矣。”宰又问，音响已寂。退入宅中，则夫人生女矣。</p>
<h2 id='chapter_5_024'>义犬</h2>
<p> <u>潞安</u> 某甲，父陷狱将死。搜括囊蓄，得百金，将诣郡关说。跨骡出，则所养黑犬从之。呵逐使退，既走，则又从之，鞭逐不返。从行数十里。某下骑，趋路侧私焉。既乃以石投犬，犬始奔去。某既行，则犬欻然复来，啮骡尾足，某怒鞭之。犬鸣吠不已，忽跃在前，愤龀骡首，似欲阻其去路。某以为不祥，益怒，回骑驰逐之。视犬已远，乃返辔疾驰，抵郡已暮。及扪腰橐，金亡其半。涔涔汗下，魂魄都失。辗转终夜，顿念犬吠有因。候关出城，细审来途。又自计南北冲衢，行人如蚁，遗金宁有存理？逡巡至下骑所，见犬毙草间，毛汗湿如洗。提耳起视，则封金俨然。感其义，买棺葬之，人以为义犬冢云。</p>
<h2 id='chapter_5_025'>鄱阳神</h2>
<p> <u>翟湛持</u> ，司理<u>饶州</u> ，道经<u>鄱阳湖</u> 。湖上有神祠，停盖游瞻。内雕<u>丁普郎</u> 死节臣像，<u>翟</u> 姓一神，最居末座。<u>翟</u> 曰：“吾家宗人，何得在下！”遂于上易一座。既而登舟，大风断帆，桅樯倾侧，一家哀号。俄一小舟破浪而来，既近官舟，急挽<u>翟</u> 登小舟，于是家人尽登。审视其人，与<u>翟</u> 姓神无少异。无何，浪息，寻之已杳。</p>
<h2 id='chapter_5_026'>伍秋月</h2>
<p> <u>秦邮</u> <u>王鼎</u> ，字<u>仙湖</u> ，为人慷慨有力，广交游。年十八，未娶，妻殒。每远游，恒经岁不返。兄<u>鼐</u> ，<u>江</u> 北名士，友于甚笃，劝弟勿游，将为择偶。生不听，命舟抵<u>镇江</u> 访友。友他出，因税居于逆旅阁上。江水澄波，<u>金山</u> 在目，心甚快之。次日，友人来，请生移居，辞不去。</p>
<p>居半月余，夜梦女郎，年可十四五，容华端妙，上床与合，既寤而遗。颇怪之，亦以为偶。入夜，又梦之。如是三四夜。心大异，不敢息烛，身虽偃卧，惕然自警。才交睫，梦女复来，方狎，忽自惊寤，急开目，则少女如仙，俨然犹在抱也。见生醒，颇自愧怯。生虽知非人，意亦甚得，无暇问讯，真与驰骤。女若不堪，曰：“狂暴如此，无怪人不敢明告也。”生始诘之。答云：“妾<u>伍</u> 氏<u>秋月</u> 。先父名儒，邃于<span class="kindle-cn-specialtext-double">易</span> 数。常珍爱妾，但言不永寿，故不许字人。后十五岁果夭殁，即攒瘗阁东，令与地平。亦无冢志，惟立片石于棺侧，曰：‘女<u>秋月</u> ，葬无冢，三十年，嫁<u>王鼎</u> 。’今已三十年，君适至。心喜，亟欲自荐，寸心羞怯，故假之梦寐耳。”<u>王</u> 亦喜，复求讫事。曰：“妾少须阳气，欲求复生，实不禁此风雨。后日好合无限，何必今宵？”遂起而去。次日复至，坐对笑谑，欢若生平。灭烛登床，无异生人，但女既起，则遗泄流离，沾染茵褥。</p>
<p>一夕，明月莹澈，小步庭中。问女：“冥中亦有城郭否？”答曰：“等耳。冥间城府，不在此处，去此可三四里。但以夜为昼。”问：“生人能见之否？”答云：“亦可。”生请往观，女诺之。乘月去，女飘忽若风，<u>王</u> 极力追随。欻至一处，女言：“不远矣。”<u>王</u> 瞻望殊罔所见。女以唾涂其两眥，启之，明倍于常，视夜色不殊白昼。顿见雉堞在杳霭中，路上行人，如趋墟市。俄二皂絷三四人过，末一人怪类其兄。趋近之，果兄，骇问：“兄那得来？”兄见生，潸然零涕，言：“自不知何事，强被拘囚。”<u>王</u> 怒曰：“我兄秉礼君子，何至缧绁如此！”便请二皂，幸且宽释。皂不肯，殊大傲睨。生恚欲与争，兄止之曰：“此是官命，亦合奉法。但余乏用度，索贿良苦。弟归，宜措置。”生把兄臂，哭失声。皂怒，猛掣项索，兄顿颠蹶。生见之，忿火填胸，不能制止，即解佩刀，立决皂首。一皂喊嘶，生又决之。女大惊曰：“杀官使，罪不宥！迟则祸及！请即觅舟北发，归家勿摘提旙，杜门绝出入，七日保无虑也。”<u>王</u> 乃挽兄夜买小舟，火急北渡。归见吊客在门，知兄果死。闭门下钥，始入，视兄已渺。入室，则亡者已苏，便呼：“饿死矣！可急备汤饼。”时死已二日，家人尽骇，生乃备言其故。七日启关，去丧旛，人始知其复苏。亲友集问，但伪对之。</p>
<p>转思<u>秋月</u> ，想念颇烦。遂复南下，至旧阁，秉烛久待，女竟不至。蒙眬欲寝，见一妇人来，曰：“<u>秋月</u> 小娘子致意郎君：前以公役被杀，凶犯逃亡，捉得娘子去，见在监押，押役遇之虐。日日盼郎君，当谋作经纪。”<u>王</u> 悲愤，便从妇去。至一城都，入西郭，指一门曰：“小娘子暂寄此间。”<u>王</u> 入，见房舍颇繁，寄顿囚犯甚多，并无<u>秋月</u> 。又进一小扉，斗室中有灯火。<u>王</u> 近窗以窥，则<u>秋月</u> 坐榻上，掩袖呜泣。二役在侧，撮颐捉履，引以嘲戏，女啼益急。一役挽颈曰：“既为罪犯，尚守贞耶？”<u>王</u> 怒，不暇语，持刀直入，一役一刀，摧斩如麻，篡取女郎而出。幸无觉者。裁至旅舍，蓦然即醒。方怪幻梦之凶，见<u>秋月</u> 含睇而立。生惊起曳坐，告之以梦，女曰：“真也，非梦也。”生惊曰：“且为奈何！”女叹曰：“此有定数。妾待月尽，始是生期，今已如此，急何能待！当速发瘗处，载妾同归，日频唤妾名，三日可活。但未满时日，骨耎足弱，不能为君任井臼耳。”言已，草草欲出，又返身曰：“妾几忘之，冥追若何？生时，父传我符书，言三十年后，可佩夫妇。”乃索笔疾书两符，曰：“一君自佩，一粘妾背。”送之出，志其没处，掘尺许，即见棺木，亦已败腐。侧有小碑，果如女言。发棺视之，女颜色如生。抱入房中，衣裳随风尽化。粘符已，以被褥严裹，负至<u>江</u> 滨。呼拢泊舟，伪言妹急病，将送归其家。幸南风大竞，甫晓，已达里门。</p>
<p>抱女安置，始告兄嫂。一家惊顾，亦莫敢直言其惑。生启衾，长呼<u>秋月</u> ，夜辄拥尸而寝。日渐温暖，三日竟苏，七日能步。更衣拜嫂，盈盈然神仙不殊。但十步之外，须人而行，不则随风摇曳，屡欲倾侧。见者以为身有此病，转更增媚。每劝生曰：“君罪孽太深，宜积德诵经以忏之。不然，寿恐不永也。”生素不佞佛，至此皈依甚虔。后亦无恙。</p>
<p> <u>异史氏</u> 曰：“余欲上言定律：‘凡杀公役者，罪减平人三等。’盖此辈无有不可杀者也。故能诛锄蠹役者，即为循良，即稍苛之，不可谓虐。况冥中原无定法，倘有恶人，刀锯鼎镬，不以为酷。若人心之所快，即冥王之所善也。岂罪致冥追，遂可幸而逃哉？”</p>
<h2 id='chapter_5_027'>莲花公主</h2>
<p> <u>胶州</u> <u>窦旭</u> ，字<u>晓晖</u> 。方昼寝，见一褐衣人立榻前，逡巡惶顾，似欲有言。生问之，答云：“相公奉屈。”“相公何人？”曰：“近在邻境。”从之而出。转过墙屋，导至一处；叠阁重楼，万椽相接，曲折而行。觉万户千门，迥非人世。又见宫人女官，往来甚夥，都向褐衣人问曰：“<u>窦郎</u> 来乎？”褐衣人诺。俄，一贵官出，迎见甚恭。既登堂，生启问曰：“素既不叙，遂疏参谒。过蒙爱接，颇注疑念。”贵官曰：“寡君以先生清族世德，倾风结慕，深愿思晤焉。”生益骇，问：“王何人？”答云：“少间自悉。”无何，二女官至，以双旌导生行。入重门，见殿上一王者，见生入，降阶而迎，执宾主礼。礼已，践席，列筵丰盛。仰视殿上一匾曰<u>桂府</u> 。生跼蹙不能致辞，王曰：“忝近芳邻，缘即至深。便当畅怀，勿致疑畏。”生唯唯。</p>
<p>酒数行，笙歌作于下，钲鼓不鸣，音声幽细。稍间，王忽左右顾曰：“朕一言，烦卿等属对：‘才人登<u>桂府</u> 。’”四座方思，生即应云：“君子爱莲花。”王大悦曰：“奇哉！莲花乃公主小字，何适合如此？宁非夙分？传语公主，不可不出一晤君子。”移时，珮环声近，兰麝香浓，则公主至矣。年十六七，妙好无双。王命向生展拜，曰：“此即<u>莲花</u> 小女也。”拜已而去。生睹之，神情摇动，木坐凝思。王举觞劝饮，目竟罔睹。王似微察其意，乃曰：“息女宜相匹敌，但自惭不类，如何？”生怅然若痴，即又不闻。近坐者蹑之曰：“王揖君未见，王言君未闻耶？”生茫乎若失，懡自惭，离席曰：“臣蒙优渥，不觉过醉，仪节失次，幸能垂宥。然日旰君勤，即告出也。”王起曰：“既见君子，实惬心好，何仓卒而便言离也？卿既不住，亦无敢于强。若烦萦念，更当再邀。”遂命内官导之出。途中内官语生曰：“适王谓可匹敌，似欲附为婚姻，何默不一言？”生顿足而悔，步步追恨，遂已至家。忽然醒寤，则返照已残。冥坐观想，历历在目。晚斋灭烛，冀旧梦可以复寻，而邯郸路渺，悔叹而已。</p>
<p>一夕，与友人共榻，忽见前内官来，传王命相召。生喜，从去。见王伏谒，王曳起，延止隅坐，曰：“别后知劳思眷。谬以小女子奉裳衣，想不过嫌也。”生即拜谢。王命学士大臣，陪侍宴饮。酒阑，宫人前白：“公主妆竟。”俄见数十宫女，拥公主出。以红锦覆首，凌波微步，挽上氍毹，与生交拜成礼。已而送归馆舍。洞房温凊，穷极芳腻。生曰：“有卿在目，真使人乐而忘死。但恐今日之遭，乃是梦耳。”公主掩口曰：“明明妾与君，那得是梦？”诘旦方起，戏为公主匀铅黄，已而以带围腰，布指度足。公主笑问：“君颠耶？”曰：“臣屡为梦误，故细志之。倘是梦时，亦足动悬想耳。”</p>
<p>调笑未已，一宫女驰入曰：“妖入宫门，王避偏殿，凶祸不远矣！”生大惊，趋见王。王执手泣曰：“君子不弃，方图永好。讵期孽降自天，国祚将覆，且复奈何！”生惊问何说。王以案上一章，授生启读。章云“含香殿大学士臣黑翼，为非常妖异，祈早迁都，以存国脉事。据黄门报称：自五月初六日，来一千丈巨蟒，盘踞宫外，吞食内外臣民一万三千八百余口，所过宫殿尽成丘墟，等因。臣奋勇前窥，确见妖蟒：头如山岳，目等江海；昂首则殿阁齐吞，伸腰则楼垣尽覆。真千古未见之凶，万代不遭之祸！社稷宗庙，危在旦夕！乞皇上早率宫眷，速迁乐土”云云。生览毕，面如灰土。即有宫人奔奏：“妖物至矣！”阖殿哀呼，惨无天日。王仓遽不知所为，但泣顾曰：“小女已累先生。”生坌息而返。公主方与左右抱首哀鸣，见生入，牵衿曰：“郎焉置妾？”生怆恻欲绝，乃捉腕思曰：“小生贫贱，惭无金屋。有茅庐三数间，姑同窜匿可乎？”公主含涕曰：“急何能择？乞携速往！”生乃挽扶而出，未几至家。公主曰：“此大安宅，胜故国多矣。然妾从君来，父母何依？请别筑一舍，当举国相从。”生难之。公主号咷曰：“不能急人之急，安用郎也！”生略慰解，即已入室。公主伏床悲啼，不可劝止。焦思无术，顿然而醒，始知梦也。而耳畔啼声，嘤嘤未绝。审听之，殊非人声，乃蜂子二三头，飞鸣枕上。大叫怪事。</p>
<p>友人诘之，乃以梦告，友人亦诧为异。共起视蜂，依依裳袂间，拂之不去。友人劝为营巢，生如所请，督工构造。方竖两堵，而群蜂自墙外来，络绎如绳。顶尖未合，飞集盈斗。迹所由来，则邻翁之旧圃也。圃中蜂一房，三十余年矣，生息颇繁。或以生事告翁，翁觇之，蜂户寂然。发其壁，则蛇据其中，长丈许，捉而杀之。乃知巨蟒即此物也。蜂入生家，滋息更盛，亦无他异。</p>
<h2 id='chapter_5_028'>绿衣女</h2>
<p> <u>于生</u> 名<u>璟</u> ，字<u>小宋</u> ，<u>益都</u> 人，读书<u>醴泉寺</u> 。夜方披诵，忽一女子在窗外赞曰：“<u>于相公</u> 勤读哉！”因念深山何处得女子？方疑思间，女已推扉笑入曰：“勤读哉！”<u>于</u> 惊起视之，绿衣长裙，婉妙无比。<u>于</u> 知非人，固诘里居，女曰：“君视妾当非能咋噬者，何劳穷问？”<u>于</u> 心好之，遂与寝处。罗襦既解，腰细殆不盈掬。更筹方尽，翩然遂去。由此无夕不至。</p>
<p>一夕共酌，谈吐间妙解音律。<u>于</u> 曰：“卿声娇细，倘度一曲，必能消魂。”女笑曰：“不敢度曲，恐消君魂耳。”<u>于</u> 固请之，曰：“妾非吝惜，恐他人所闻。君必欲之，请便献丑，但只微声示意可耳。”遂以莲钩轻点足床，歌云：</p>
<p class="kindle-cn-poem-center">树上乌臼鸟，赚奴中夜散。</p>
<p class="kindle-cn-poem-center">不怨绣鞋湿，只恐郎无伴。</p>
<p>声细如蝇，裁可辨认。而静听之，宛转滑烈，动耳摇心。歌已，启门窥曰：“防窗外有人。”绕屋周视，乃入。生曰：“卿何疑惧之深？”笑曰：“谚云：‘偷生鬼子常畏人。’妾之谓矣。”既而就寝，惕然不喜，曰：“生平之分，殆止此乎？”<u>于</u> 急问之，女曰：“妾心动，妾禄尽矣。”<u>于</u> 慰之曰：“心动眼，盖是常也，何遽此云？”女稍怿，复相绸缪。</p>
<p>更漏既歇，披衣下榻。方将启关，徘徊复返，曰：“不知何故，惿心怯。乞送我出门。”<u>于</u> 果起，送诸门外。女曰：“君伫望我，我逾垣去，君方归。”<u>于</u> 曰：“诺。”视女转过房廊，寂不复见。方欲归寝，闻女号救甚急。<u>于</u> 奔往，四顾无迹，声在檐间。举首细视，则一蛛大如弹，抟捉一物，哀鸣声嘶。<u>于</u> 破网挑下，去其缚缠，则一绿蜂，奄然将毙矣。捉归室中，置案头。停苏移时，始能行步。徐登砚池，自以身投墨汁，出伏几上，走作“谢”字。频展双翼，已乃穿窗而去。自此遂绝。</p>
<h2 id='chapter_5_029'>黎氏</h2>
<p> <u>龙门</u> <u>谢中条</u> 者，佻达无行。三十余丧妻，遗二子一女，晨夕啼号，萦累甚苦。谋聘继室，低昂未就。暂雇佣媪抚子女。一日，翔步山途，忽一妇人出其后。待以窥觇，是好女子，年二十许。心悦之，戏曰：“娘子独行，不畏怖耶？”妇走不对。又曰：“娘子纤步，山径殊难。”妇仍不顾。<u>谢</u> 四望无人，近身侧，遽挲其腕，曳入幽谷，将以强合。妇怒呼曰：“何处强人，横来相侵！”<u>谢</u> 牵挽而行，更不休止。妇步履跌蹶，困窘无计，乃曰：“燕婉之求，乃若此耶？缓我，当相就耳。”<u>谢</u> 从之。偕入静壑，野合既已，遂相欣爱。妇问其里居姓氏，<u>谢</u> 以实告。既亦问妇，妇言：“妾<u>黎氏</u> 。不幸早寡，姑又殒殁，块然一身，无所依倚，故常至母家耳。”<u>谢</u> 曰：“我亦鳏也，能相从乎？”妇问：“君有子女无也？”<u>谢</u> 曰：“实不相欺，若论枕席之事，交好者亦颇不乏。只是儿啼女哭，令人不耐。”妇踌蹰曰：“此大难事！观君衣服袜履款样，亦只平平，我自谓能办。但继母难作，恐不胜诮让也。”<u>谢</u> 曰：“请毋疑阻。我自不言，人何干与？”妇亦微纳，转而虑曰：“肌肤已沾，有何不从？但有悍伯，每以我为奇货，恐不允谐，将复如何？”<u>谢</u> 亦忧皇，请与逃窜。妇曰：“我亦思之烂熟。所虑家人一泄，两非所便。”<u>谢</u> 云：“此即细事。家中惟一孤媪，立便遣去。”妇喜，遂与同归。先匿外舍，即入遣媪讫，扫榻迎妇，倍极欢好。妇便操作，兼为儿女补缀，辛勤甚至。<u>谢</u> 得妇，嬖爱异常，日惟闭门相对，更不通客。</p>
<p>月余，适以公事出，反关乃去。及归，则中门严闭，扣之不应。排阖而入，渺无人迹。方至寝室，一巨狼冲门跃出，几惊绝！入视子女皆无，鲜血殷地，惟三头存焉。返身追狼，已不知所之矣。</p>
<p> <u>异史氏</u> 曰：“士则无行，报亦惨矣。再娶者，皆引狼入室耳，况将于野合逃窜中求贤妇哉！”</p>
<h2 id='chapter_5_030'>荷花三娘子</h2>
<p> <u>湖州</u> <u>宗湘若</u> ，士人也。秋日巡视田垅，见禾稼茂密处，振摇甚动。疑之，越陌往觇，则有男女野合。一笑将返。即见男子然结带，草草径去。女子亦起，细审之，雅甚娟好。心悦之，欲就绸缪，实惭鄙恶，乃略近拂拭曰：“桑中之游乐乎？”女笑不语。<u>宗</u> 近身启衣，肤腻如脂，于是挼莎上下几遍。女笑曰：“腐秀才！要如何，便如何耳，狂探何为？”诘其姓氏，曰：“春风一度，即别东西，何劳审究？岂将留名字作贞坊耶？”<u>宗</u> 曰：“野田草露中，乃山村牧猪奴所为，我不习惯。以卿丽质，即私约亦当自重，何至屑屑如此？”女闻言，极意嘉纳。<u>宗</u> 言：“荒斋不远，请过留连。”女曰：“我出已久，恐人所疑，夜分可耳。”问<u>宗</u> 门户物志甚悉，乃趋斜径，疾行而去。更初，果至<u>宗</u> 斋。雨尤云，备极亲爱。积有月日，密无知者。</p>
<p>会一番僧卓锡村寺，见<u>宗</u> ，惊曰：“君身有邪气，曾何所遇？”答言：“无之。”过数日，悄然忽病。女每夕携佳果饵之，殷勤抚问，如夫妻之好。然卧后必强<u>宗</u> 与合，<u>宗</u> 抱病，颇不耐之。心疑其非人，而亦无术暂绝使去，因曰：“曩和尚谓我妖惑，今果病，其言验矣。明日屈之来，便求符咒。”女惨然色变，<u>宗</u> 益疑之。次日，遣人以情告僧，僧曰：“此狐也。其技尚浅，易就束缚。”乃书符二道，付嘱曰：“归以净坛一事，置榻前，即以一符贴坛口。待狐窜入，急覆以盆，再以一符粘盆上。投釜汤烈火烹煮，少顷毙矣。”家人归，并如僧教。夜深，女始至，探袖中金橘，方将就榻问讯。忽坛口飕飗一声，女已吸入。家人暴起，覆口贴符，方欲就煮。<u>宗</u> 见金橘散满地上，追念情好，怆然感动，遽命释之。揭符去覆，女子自坛中出，狼狈颇殆，稽首曰：“大道将成，一旦几为灰土！君，仁人也，誓必相报。”遂去。</p>
<p>数日，<u>宗</u> 益沉绵，若将陨坠。家人趋市，为购材木。途中遇一女子，问曰：“汝是<u>宗湘若</u> 纪纲否？”答云：“是。”女曰：“<u>宗郎</u> 是我表兄。闻病沉笃，将便省视，适有故不得去。灵药一裹，劳寄致之。”家人受归。<u>宗</u> 念中表迄无姊妹，知是狐报。服其药，果大瘳，旬日平复。心德之，祷诸虚空，愿一再觏。一夜，闭户独酌，忽闻弹指敲窗。拔关出视，则狐女也。大悦，把手称谢，延止共饮。女曰：“别来耿耿，思无以报高厚。今为君觅一良匹，聊足塞责否？”<u>宗</u> 问：“何人？”曰：“非君所知。明日辰刻，早越南湖，如见有采菱女，着冰縠帔者，当急舟趁之。苟迷所往，即视堤边有短干莲花隐叶底，便采归，以蜡火爇其蒂，当得美妇，兼致修龄。”<u>宗</u> 谨受教。既而告别，<u>宗</u> 固挽之。女曰：“自遭厄劫，顿悟大道。即奈何以衾裯之爱，取人仇怨？”厉色辞去。</p>
<p> <u>宗</u> 如言，至南湖，见荷荡佳丽颇多。中一垂髫人，衣冰縠，绝代也。促舟劘逼，忽迷所往。即拨荷丛，果有红莲一枝，干不盈尺，折之而归。入门，置几上，削蜡于旁，将以爇火。一回头，化为姝丽，<u>宗</u> 惊喜伏拜。女曰：“痴生！我是妖狐，将为君祟矣！”<u>宗</u> 不听。女曰：“谁教子者？”答曰：“小生自能识卿，何待教？”捉臂牵之，随手而下，化为怪石，高尺许，面面玲珑。乃携供案上，焚香再拜而祝之。入夜，杜门塞窦，惟恐其亡。平旦视之，即又非石，纱帔一袭，遥闻芗泽，展视领衿，犹存余腻。<u>宗</u> 覆衾拥之而卧。暮起挑灯，既返，则垂髫人在枕上。喜极，恐其复化，哀祝而后就之。女笑曰：“孽障哉！不知何人饶舌，遂教风狂儿屑碎死！”乃不复拒。而款洽间，若不胜任，屡乞休止，<u>宗</u> 不听。女曰：“如此，我便化去！”<u>宗</u> 惧而罢。由是两情甚谐。而金帛常盈箱箧，亦不知所自来。女见人喏喏，似口不能道辞，生亦讳言其异。怀孕十余月，计日当产。入室，嘱<u>宗</u> 杜门禁款者，自乃以刀剖脐下，取子出，令<u>宗</u> 裂帛束之，过宿而愈。</p>
<p>又六七年，谓<u>宗</u> 曰：“夙业偿满，请告别也。”<u>宗</u> 闻泣下，曰：“卿归我时，贫苦不自立，赖卿小阜，何忍遽言离逷？且卿又无邦族，他日儿不知母，亦一恨事。”女亦怅悒曰：“聚必有散，固是常也。儿福相，君亦期颐，更何求？妾本<u>何氏</u> ，倘蒙思眷，抱妾旧物而呼曰<u>荷花三娘子</u> ，当有见耳。”言已解脱，曰：“我去矣。”惊顾间，飞去已高于顶。<u>宗</u> 跃起，急曳之，捉得履。履脱及地，化为石燕，色红于丹朱，内外莹澈，若水精然。拾而藏之。检视箱中，初来时所着冰縠帔尚在。每一忆念，抱呼<u>三娘子</u> ，则宛然女郎，欢容笑黛，并肖生平，但不语耳。</p>
<h2 id='chapter_5_031'>骂鸭</h2>
<p> <u>邑西</u> <u>白家庄</u> 居民某，盗邻鸭烹之。至夜，觉肤痒。天明视之，茸生鸭毛，触之则痛。大惧，无术可医。夜梦一人告之曰：“汝病乃天罚。须得失者骂，毛乃可落。”而邻翁素雅量，生平失物，未尝征于声色。某诡告翁曰：“鸭乃某甲所盗。彼深畏骂焉，骂之亦可警将来。”翁笑曰：“谁有闲气骂恶人。”卒不骂。某益窘，因实告邻翁，翁乃骂，其病良已。</p>
<p> <u>异史氏</u> 曰：“甚矣，攘者之可惧也：一攘而鸭毛生！甚矣，骂者之宜戒也：一骂而盗罪减！然为善有术，彼邻翁者，是以骂行其慈者也。”</p>
<h2 id='chapter_5_032'>柳氏子</h2>
<p> <u>胶州</u> <u>柳西川</u> ，法内史之主计仆也。年四十余，生一子，溺爱甚至，纵任之，惟恐拂。既长，荡侈逾检，翁囊积为空。无何，子病。翁故蓄善骡，子曰：“骡肥可啖。杀啖我，我病可愈。”<u>柳</u> 谋杀蹇劣者，子闻之，即大怒骂，疾益甚。<u>柳</u> 惧，杀骡以进，子乃喜。然尝一脔，便弃去。疾卒不减，寻毙。<u>柳</u> 悼叹欲死。</p>
<p>后三四年，村人以香社登<u>岱</u> 。至山半，见一人乘骡驶行而来，怪似<u>柳子</u> 。比至，果是。下骡遍揖，各道寒暄。村人共骇，亦不敢诘其死，但问：“在此何作？”答云：“亦无甚事，东西奔驰而已。”便问逆旅主人姓名，众具告之。<u>柳子</u> 拱手曰：“适有小故，不暇叙间阔。明日当相谒。”上骡遂去。众既归寓，亦谓其未必即来。厌旦伺之，子果至，系骡厩柱，趋进笑言。众谓：“尊大人日切思慕，何不一归省侍？”子讶问：“言者何人？”众以<u>柳</u> 对。子神色俱变，久之曰：“彼既见思，请归传语：我于四月七日，在此相候。”言讫，别去。</p>
<p>众归，以情致翁。翁大哭，如期而往，自以其故告主人。主人止之曰：“曩见公子神情冷落，似未必有嘉意。以我卜也，殆不可见。”<u>柳</u> 涕泣不信。主人曰：“我非阻君，神鬼无常；恐遭不善。如必欲见，请伏椟中，待其来，察其词色，可见则出。”<u>柳</u> 如其言。既而子果至，问：“<u>柳某</u> 来否？”主人答云：“无。”子盛气骂曰：“老畜产那便不来！”主人惊曰：“何骂父？”答曰：“彼是我何父！初与义为客侣，不图包藏祸心，隐我血赀，悍不还。今愿得而甘心，何父之有！”言已，出门，曰：“便宜他！”<u>柳</u> 在椟历历闻之，汗流接踵，不敢出气。主人呼之，乃出，狼狈而归。</p>
<p> <u>异史氏</u> 曰：“暴得多金，何如其乐？所难堪者偿耳。荡费殆尽，尚不忘于夜台，怨毒之于人甚矣哉！”</p>
<h2 id='chapter_5_033'>上仙</h2>
<p>癸亥三月，与<u>高季文</u> 赴<u>稷下</u> ，同居逆旅。<u>季文</u> 忽病。会<u>高振美</u> 亦从<u>念东先生</u> 至郡，因谋医药。闻<u>袁鳞</u> 公言：南郭<u>梁氏</u> 家有狐仙，善“长桑之术”。遂共诣之。</p>
<p> <u>梁</u> ，四十以来女子也，致绥绥有狐意。入其舍，复室中挂红幕。探幕以窥，壁间悬观音像，又两三轴，跨马操矛，驺从纷沓。北壁下有案，案头小座，高不盈尺，贴小锦褥，云仙人至，则居此。众焚香列揖。妇击磬三，口中隐约有词。祝已，肃客就外榻坐。妇立帘下理发支颐与客语，具道仙人灵迹。久之，日渐曛。众恐碍夜难归，烦再祝请。妇乃击磬重祷，转身复立曰：“上仙最爱夜谈，他时往往不得遇。昨宵有候试秀才，携肴酒来与上仙饮，上仙亦出良酝酬诸客，赋诗欢笑。散时，更漏向尽矣。”言未已，闻室中细细繁响，如蝙蝠飞鸣。</p>
<p>方凝听间，忽案上若堕巨石，声甚厉。妇转身曰：“几惊怖煞人！”便闻案上作叹咤声，似一健叟。妇以蕉扇隔小座。座上大言曰：“有缘哉！有缘哉！”抗声让座，又似拱手为礼。已而问客：“何所谕教？”<u>高振美</u> 遵<u>念东先生</u> 意，问：“见菩萨否？”答云：“南海是我熟径，如何不见。”又：“阎罗亦更代否？”曰：“与阳世等耳。”“阎罗何姓？”曰：“姓曹。”已乃为<u>季文</u> 求药。曰：“归当夜祀茶水，我于大士处讨药奉赠，何恙不已。”众各有问，悉为剖决，乃辞而归。过宿，<u>季文</u> 少愈。余与<u>振美</u> 治装先归，遂不暇造访矣。</p>
<h2 id='chapter_5_034'>侯静山</h2>
<p> <u>高少宰</u> <u>念东先生</u> 云：<u>崇祯</u> 间，有猴仙，号<u>静山</u> 。托神于<u>河间</u> 之叟，与人谈诗文、决休咎，娓娓不倦。以肴核置案上，啖饮狼籍，但不能见之耳。时先生祖寝疾，或致书云：“<u>侯静山</u> ，百年人也，不可不晤。”遂以仆马往招叟。叟至经日，仙犹未来。焚香祠之，忽闻屋上大声叹赞曰：“好人家！”众惊顾。俄檐间又言之。叟起曰：“大仙至矣。”群从叟岸帻出迎，又闻作拱致声。既入室，遂大笑纵谈。时少宰兄弟尚诸生，方入闱归。仙言：“二公闱卷亦佳，但经不熟，再须勤勉，云路亦不远矣。”二公敬问祖病，曰：“生死事大，其理难明。”因共知其不祥。无何，太先生谢世。</p>
<p>旧有猴人，弄猴于村。猴断锁而逸，不可追，入山中。数十年，人犹见之。其走飘忽，见人则窜。后渐入村中，窃食果饵，人皆莫之见。一日，为村人所睹，逐诸野，射而杀之。而猴之鬼竟不自知其死也，但觉身轻如叶，一息百里。遂往依<u>河间</u> 叟，曰：“汝能奉我，我为汝致富。”因自号<u>静山</u> 云。</p>
<p> <u>长沙</u> 有猴，颈系金，尝往来士大夫家，见之者必有庆幸之事。予之果，亦食。不知其何来，亦不知其何往也。有九旬余老人言：“幼时犹见其上有牌，有前<u>明</u> 藩邸识记。”想亦仙矣。</p>
<h2 id='chapter_5_035'>钱流</h2>
<p> <u>沂水</u> <u>刘宗玉</u> 云：其仆<u>杜和</u> ，偶在园中，见钱流如水，深广二三尺许。<u>杜</u> 惊喜，以两手满掬，复偃卧其上。既而起视，则钱已尽去，惟握于手者尚存。</p>
<h2 id='chapter_5_036'>郭生</h2>
<p> <u>郭生</u> ，邑之东山人。少嗜读，但山村无所就正，年二十余，字画多讹。先是，家中患狐，服食器用，辄多亡失，深患苦之。一夜读，卷置案头，被狐涂鸦，甚者，狼籍不辨行墨。因择其稍洁者辑读之，仅得六七十首。心甚恚愤，而无如何。又积窗课廿余篇，待质名流。晨起，见翻摊案上，墨汁浓泚殆尽。恨甚。</p>
<p>会<u>王生</u> 者以故至山，素与<u>郭</u> 善，登门造访。见污本，问之。<u>郭</u> 具言所苦，且出残课示<u>王</u> 。<u>王</u> 谛玩之，其所涂留，似有春秋，又覆视涴卷，类冗杂可删。讶曰：“狐似有意。不惟勿患，当即以为师。”过数月，回视旧作，顿觉所涂良确。于是改作两题，置案上，以觇其异。比晓，又涂之。积年余，不复涂，但以浓墨洒作巨点，淋漓满纸。<u>郭</u> 异之，持以白<u>王</u> 。<u>王</u> 阅之曰：“狐真尔师也，佳幅可售矣。”是岁，果入邑庠。<u>郭</u> 以是德狐，恒置鸡黍，备狐啖饮。每市房书名稿，不自选择，但决于狐。由是两试俱列前名，入闱中副车。</p>
<p>时<u>叶</u> 、<u>缪</u> 诸公稿，风雅艳丽，家传而户诵之。<u>郭</u> 有抄本，爱惜臻至，忽被倾浓墨碗许于上，污荫几无余字；又拟题构作，自觉快意，悉浪涂之：于是渐不信狐。无何，<u>叶公</u> 以正文体被收，又稍稍服其先见。然每作一文，经营惨淡，辄被涂污。自以屡拔前茅，心气颇高，以是益疑狐妄。乃录向之洒点烦多者试之，狐又尽泚之。乃笑曰：“是真妄矣！何前是而今非也？”遂不为狐设馔，取读本锁箱簏中。旦见封锢俨然，启视，则卷面涂四画，粗于指，第一章画五，二章亦画五，后即无有矣。自是狐竟寂然。后<u>郭</u> 一次四等，两次五等，始知其兆已寓意于画也。</p>
<p> <u>异史氏</u> 曰：“满招损，谦受益，天道也。名小立，遂自以为是，执<u>叶</u> 、<u>缪</u> 之余习，狃而不变，势不至大败涂地不止也。满之为害如是夫！”</p>
<h2 id='chapter_5_037'>金生色</h2>
<p> <u>金生色</u> ，<u>晋宁</u> 人也。娶同村<u>木</u> 姓女，生一子，方周岁。<u>金</u> 忽病，自分必死，谓妻曰：“我死，子必嫁，勿守也！”妻闻之，甘词厚誓，期以必死。<u>金</u> 摇手呼母曰：“我死，劳看阿保，勿令守也。”母哭应之。既而金果死。<u>木媪</u> 来吊，哭已，谓<u>金</u> 母曰：“天降凶忧，婿遽遭命。女太幼弱，将何为计？”母悲悼中，闻媪言，不胜愤激，盛气对曰：“必以守！”媪惭而罢。夜伴女寝，私谓曰：“人尽夫也。以儿好手足，何患无良匹？小儿女不早作人家，眈眈守此襁褓物，宁非痴子？倘必令守，不宜以面目好相向。”<u>金母</u> 过，颇闻余语，益恚。明日，谓媪曰：“亡人有遗嘱，本不教妇守也。今既急不能待，乃必以守！”媪怒而去。母夜梦子来，涕泣相劝，心异之。使人言于<u>木</u> ，约殡后听妇所适。而询诸术家，本年墓向不利。妇思自衒以售，缞绖之中，不忘涂泽。居家犹素妆，一归宁，则崭然新艳。母知之，心弗善也，以其将为他人妇，亦隐忍之。于是妇益肆。</p>
<p>村中有无赖子<u>董贵</u> 者，见而好之，以金啖<u>金</u> 邻妪，求通殷勤于妇。夜分，由妪家逾垣以达妇所，因与会合。往来积有旬日，丑声四塞，所不知者惟母耳。妇室夜惟一小婢，妇腹心也。一夕，两情方洽，闻棺木震响，声如爆竹。婢在外榻，见亡者自幛后出，带剑入寝室去。俄闻二人骇诧声，少顷，<u>董</u> 裸奔出。无何，<u>金</u> 捽妇发亦出，妇大嗥。母惊起，见妇赤体走去，方将启关，问之不答。出门追视，寂不闻声，竟迷所往。入妇室，灯火犹亮。见男子履，呼婢，婢始战惕而出，具言其异，相与骇怪而已。</p>
<p> <u>董</u> 窜过邻家，团伏墙隅。移时，闻人声渐息，始起。身无寸缕，苦寒甚战，将假衣于妪。视院中一室，双扉虚掩，因而暂入。暗摸榻上，触女子足，知为邻子妇。顿生淫心，乘其寝，潜就私之。妇醒，问：“汝来乎？”应曰：“诺。”妇竟不疑，狎亵备至。</p>
<p>先是，邻子以故赴北村，嘱妻掩户以待其归。既返，闻室内有声，疑而审听，音态绝秽，大怒，操戈入室。<u>董</u> 惧，窜于床下，子就戮之。又欲杀妻，妻泣而告以误，乃释之。但不解床下何人。呼母起，共火之，仅能辨认。视之，奄有气息，诘其所来，犹自供吐。而伤数处，血溢不止，少顷已绝。妪仓皇失措，谓子曰：“捉奸而单戮之，子且奈何？”子不得已，遂又杀妻。</p>
<p>是夜，<u>木翁</u> 方寝，闻户外拉杂之声，出窥，则火炽于檐，而纵火人犹彷徨未去。翁大呼，家人毕集。幸火初燃，尚易扑灭。命人操兵弩，逐搜纵火者。见一人捷如猿，竟越垣去。垣外乃翁家桃园，园中四缭周墉皆峻固。数人梯登以望，踪迹殊杳，惟墙下块然微动。问之不应，射之而耎。启扉往验，则女子白身卧，矢贯胸脑。细烛之，则翁女而<u>金</u> 妇也。骇告主人。翁媪惊怛欲绝，不解其故。女合眸，面色灰败，口气细于属丝。使人拔脑矢，不可出，足踏顶项而后出之。女嘤然一呻，血暴注，气亦遂绝。翁大惧，计无所出。</p>
<p>既曙，以实情白<u>金母</u> ，长跽哀乞。而<u>金母</u> 殊不怨怒，但告以故，令自营葬。<u>金</u> 有叔兄<u>生光</u> ，怒登翁门，诟数前非。翁惭沮，赂令罢归。而终不知妇所私者何名。俄邻子以执奸自首，既薄责逐释讫。而妇兄<u>马彪</u> 素健讼，具词控妹冤。官拘妪，妪惧，悉供颠末。又唤<u>金母</u> ，母托疾，遣<u>生光</u> 代质，具陈底里。于是前状并发，牵<u>木翁</u> 夫妇尽出，一切廉得其情。<u>木</u> 以诲女嫁，坐纵淫，笞，使自赎，家产荡焉。邻妪导淫，杖之毙。案乃结。</p>
<p> <u>异史氏</u> 曰：“<u>金氏子</u> 其神乎！谆嘱醮妇，抑何明也！一人不杀，而诸恨并雪，可不谓神乎！邻妪诱人妇，而反淫己妇；<u>木媪</u> 爱女，而卒以杀女。呜呼！‘欲知后日因，当前作者是’，报更速于来生矣！”</p>
<h2 id='chapter_5_038'>彭海秋</h2>
<p> <u>莱州</u> 诸生<u>彭好古</u> ，读书别业，离家颇远。中秋未归，岑寂无偶。念村中无可共语，惟<u>丘生</u> 者，是邑名士，而素有隐恶，<u>彭</u> 常鄙之。月既上，倍益无聊，不得已，折简邀<u>丘</u> 。饮次，有剥啄者。斋僮出应门，则一书生，将谒主人。<u>彭</u> 离席，肃客入。相揖环坐，便询族居。客曰：“小生<u>广陵</u> 人，与君同姓，字<u>海秋</u> 。值此良夜，旅邸倍苦。闻君高雅，遂乃不介而见。”视其人，布衣洁整，谈笑风流。<u>彭</u> 大喜曰：“是我宗人。今夕何夕，遘此嘉客！”即命酌，款若夙好。察其意，似甚鄙<u>丘</u> ，<u>丘</u> 仰与攀谈，辄傲不为礼。<u>彭</u> 代为之惭，因挠乱其词，请先以俚歌侑饮，乃仰天再咳，歌<span class="kindle-cn-specialtext-double">扶风豪士之曲</span> 。相与欢笑。</p>
<p>客曰：“仆不能韵，莫报<span class="kindle-cn-specialtext-double">阳春</span> 。倩代者可乎？”<u>彭</u> 言：“如教。”客问：“<u>莱城</u> 有名妓无也？”<u>彭</u> 答云：“无。”客默然良久，谓斋僮曰：“适唤一人，在门外，可导入之。”僮出，果见一女子逡巡户外，引之入。年二八已来，宛然若仙。<u>彭</u> 惊绝，掖坐。衣柳黄帔，香溢四座。客便慰问：“千里颇烦跋涉也！”女含笑唯唯。<u>彭</u> 异之，便致研诘，客曰：“贵乡苦无佳人，适于<u>西湖</u> 舟中唤得来。”谓女曰：“适舟中所唱<span class="kindle-cn-specialtext-double">薄幸郎曲</span> 大佳，请再反之。”女歌云：</p>
<p class="kindle-cn-para-2em-indent kindle-cn-kai">薄幸郎，牵马洗春沼。人声远，马声杳；江天高，山月小。掉头去不归，庭中生白晓。不怨别离多，但愁欢会少。眠何处？勿作随风絮。便是不封侯，莫向<u>临邛</u> 去！</p>
<p class="kindle-cn-para-no-indent">客于袜中出玉笛，随声便串，曲终笛止。<u>彭</u> 惊叹不已，曰：“<u>西湖</u> 至此，何止千里，咄嗟招来，得非仙乎？”客曰：“仙何敢言，但视万里犹庭户耳。今夕<u>西湖</u> 风月，尤盛曩时，不可不一观也，能从游否？”<u>彭</u> 留心欲觇其异，诺言：“幸甚。”客问：“舟乎，骑乎？”<u>彭</u> 思舟坐为逸，答言：“愿舟。”客曰：“此处呼舟较远，天河中当有渡者。”乃以手向空招曰：“舡来舡来！我等要<u>西湖</u> 去，不吝偿也。”无何，彩船一只，自空飘落，烟云绕之。众俱登。见一人持短棹，棹末密排修翎，形类羽扇，一摇羽清风习习。舟渐上入云霄，望南游行，其驶如箭。</p>
<p>逾刻，舟落水中。但闻弦管敖曹，鸣声喤聒。出舟一望，月印烟波，游船成市。榜人罢棹，任其自流。细视，真<u>西湖</u> 也。客于舱后，取异肴佳酿，欢然对酌。少间，一楼船渐近，相傍而行。隔窗以窥，中有二三人，围棋喧笑。客飞一觥向女曰：“引此送君行。”女饮间，<u>彭</u> 依恋徘徊，惟恐其去，蹴之以足，女斜波送盼。<u>彭</u> 益动，请要后期，女曰：“如相见爱，但问<u>娟娘</u> 名字，无不知者。”客即以<u>彭</u> 绫巾授女，曰：“我为若代订三年之约。”即起，托女子于掌中，曰：“仙乎，仙乎！”乃扳邻窗，捉女入，窗目如盘，女伏身蛇游而进，殊不觉隘。俄闻邻舟曰：“<u>娟娘</u> 醒矣。”舟即荡去。遥见舟已就泊，舟中人纷纷并去，游兴顿消。遂与客言，欲一登岸，略同眺瞩。</p>
<p>才作商榷，舟已自拢。因而离舟翔步，觉有里余。客后至，牵一马来，令<u>彭</u> 捉之，即复去，曰：“待再假两骑来。”久之不至，行人已稀，仰视斜月西转，天色向曙。<u>丘</u> 亦不知何往。捉马营营，进退无主。振辔至泊舟所，则人船俱失。念腰橐空匮，倍益忧皇。天大明，见马上有小错囊，探之，得白金三四两。买食凝待，不觉向午。计不如暂访<u>娟娘</u> ，可以徐察<u>丘</u> 耗。比讯<u>娟娘</u> 名字，并无知者，兴转萧索。次日遂行。马调良，幸不蹇劣，半月始归。</p>
<p>方三人之乘舟而上也，斋僮归白：“主人已仙去。”举家哀涕，谓其不返。<u>彭</u> 归，系马而入，家人惊喜集问，<u>彭</u> 始具白其异。因念独还乡井，恐<u>丘</u> 家闻而致诘，戒家人勿播。语次，道马所由来。众以仙人所遗，便悉诣厩验视。及至，则马顿渺，但有<u>丘生</u> ，以草缰絷枥边。骇极，呼<u>彭</u> 出视。见<u>丘</u> 垂首栈下，面色灰死，问之不言，两眸启闭而已。<u>彭</u> 大不忍，解扶榻上，若丧魂魄。灌以汤酡，稍稍能咽。中夜少苏，急欲登厕，扶掖而往，下马粪数枚。又少饮啜，始能言。<u>彭</u> 就榻研问之，<u>丘</u> 云：“下船后，彼引我闲语。至空处，戏拍项领，遂迷闷颠踣。伏定少刻，自顾已马。心亦醒悟，但不能言耳。是大耻辱，诚不可以告妻子，乞勿泄也！”<u>彭</u> 诺之，命仆马驰送归。<u>彭</u> 自是不能忘情于<u>娟娘</u> 。</p>
<p>又三年，以姊丈判<u>扬州</u> ，因往省视。州有<u>梁公子</u> ，与<u>彭</u> 通家，开筵邀饮。即席有歌姬数辈，俱来祗谒。公子问<u>娟娘</u> ，家人白以病。公子怒曰：“婢子声价自高，可将索子系之来！”<u>彭</u> 闻<u>娟娘</u> 名，惊问其谁。公子云：“此娼女，<u>广陵</u> 第一人。缘有微名，遂倨而无礼。”<u>彭</u> 疑名字偶同，然突突自急，极欲一见之。无何，<u>娟娘</u> 至，公子盛气排数。<u>彭</u> 谛视，真中秋所见者也，谓公子曰：“是与仆有旧，幸垂原恕。”<u>娟娘</u> 向<u>彭</u> 审顾，似亦错愕。公子未遑深问，即命行觞。<u>彭</u> 问：“<span class="kindle-cn-specialtext-double">薄幸郎曲</span> 犹记之否？”<u>娟娘</u> 更骇，目注移时，始度旧曲。听其声，宛似当年中秋时。酒阑，公子命侍客寝。<u>彭</u> 捉手曰：“三年之约，今始践耶？”<u>娟娘</u> 曰：“昔日从人泛<u>西湖</u> ，饮不数卮，忽若醉。蒙眬间，被一人携去，置一村中。一僮引妾入，席中三客，君其一焉。后乘舡至<u>西湖</u> ，送妾自窗棂归，把手殷殷。每所凝念，谓是幻梦，而绫巾宛在，今犹什袭藏之。”<u>彭</u> 告以故，相共叹咤。<u>娟娘</u> 纵体入怀，哽咽而言曰：“仙人已作良媒，君勿以风尘可弃，遂舍念此苦海人！”<u>彭</u> 曰：“舟中之约，一日未尝去心。卿倘有意，则泻囊货马，所不惜耳。”诘旦，告公子，又称贷于别驾，千金削其籍，携之以归。偶至别业，犹能认当年饮处云。</p>
<p> <u>异史氏</u> 曰：“马而人，必其为人而马者也，使为马，正恨其不为人耳。狮象鹤鹏，悉受鞭策，何可谓非神人之仁爱之乎？即订三年约，亦度苦海也。”</p>
<h2 id='chapter_5_039'>堪舆</h2>
<p> <u>沂州</u> <u>宋</u> 侍郎<u>君楚</u> 家，素尚堪舆，即闺阁中亦能读其书，解其理。<u>宋公</u> 卒，两公子各立门户，为父卜兆。闻有善青乌之术者，不惮千里，争罗致之。于是两门术士，召致盈百，日日连骑遍郊野，东西分道出入，如两旅。经月余，各得牛眠地，此言封侯，彼云拜相。兄弟两不相下，因负气不为谋，并营寿域，锦棚彩幢，两处俱备。灵舆至岐路，兄弟各率其属以争，自晨至于日昃，不能决，宾客尽引去。舁夫凡十易肩，困惫不举，相与委柩路侧。因止不葬，鸠工构庐，以蔽风雨。兄建舍于傍，留役居守，弟亦建舍如兄。兄再建之，弟又建之，三年而成村焉。</p>
<p>积多年，兄弟继逝，嫂与娣始合谋，力破前人水火之议，并车入野，视所择两地，并言不佳，遂同修聘贽，请术人另相之。每得一地，必具图呈闺闼，判其可否。日进数图，悉疵摘之。旬余，始卜一域。嫂览图，喜曰：“可矣。”示娣，娣曰：“是地当先发一武孝廉。”葬后三年，公长孙果以武庠领乡荐。</p>
<p> <u>异史氏</u> 曰：“青乌之术，或有其理，而癖而信之，则痴矣。况负气相争，委柩路侧，其于孝弟之道不讲，奈何冀以地理福儿孙哉！如闺中宛若，真雅而可传者矣。”</p>
<h2 id='chapter_5_040'>窦氏</h2>
<p> <u>南三复</u> ，<u>晋阳</u> 世家也。有别墅，去所居十里余，每驰骑日一诣之。适遇雨，途中有小村，见一农人家，门内宽敞，因投止焉。近村人故皆威重<u>南</u> 。少顷，主人出邀，跼蹐甚恭。入其舍斗如。客既坐，主人始操篲，殷勤氾扫，既而泼蜜为茶。命之坐，始敢坐。问其姓名，自言：“<u>廷章</u> ，姓<u>窦</u> 。”未几，进酒烹雏，给奉周至。有笄女行炙，时止户外，稍稍露其半体，年十五六，端妙无比。<u>南</u> 心动。雨歇既归，系念綦切。越日，具粟帛往酬，借此阶进。是后常一过<u>窦</u> ，时携肴酒，相与留连。女渐稔，不甚忌避，辄奔走其前。睨之，则低鬟微笑。<u>南</u> 益惑焉，无三日不往者。一日，值<u>窦</u> 不在，坐良久，女出应客，<u>南</u> 捉臂狎之。女惭急，峻拒曰：“奴虽贫，要嫁，何贵倨凌人也！”时<u>南</u> 失偶，便揖之曰：“倘获怜眷，定不他娶。”女要誓，<u>南</u> 指矢天日，以坚永约，女乃允之。</p>
<p>自此为始，瞰<u>窦</u> 他出，即过缱绻。女促之曰：“桑中之约，不可长也。日在帡幪之下，倘肯赐以姻好，父母必以为荣，当无不谐。宜速为计！”<u>南</u> 诺之。转念农家岂堪匹耦？姑假其词以因循之。会媒来为议姻于大家，初尚踌躇，既闻貌美财丰，志遂决。女以体孕，催并益急，<u>南</u> 遂绝迹不往。无何，女临蓐，产一男。父怒搒女，女以情告，且言：“<u>南</u> 要我矣。”<u>窦</u> 乃释女，使人问<u>南</u> ，<u>南</u> 立却不承。<u>窦</u> 乃弃儿，益扑女。女暗哀邻妇，告<u>南</u> 以苦，<u>南</u> 亦置之。女夜亡，视弃儿犹活，遂抱以奔<u>南</u> ，款关而告阍者曰：“但得主人一言，我可不死。彼即不念我，宁不念儿耶？”阍人具以达<u>南</u> ，<u>南</u> 戒勿内。女倚户悲啼，五更始不复闻。质明视之，女抱儿坐僵矣。</p>
<p> <u>窦</u> 忿，讼之上官，悉以<u>南</u> 不义，欲罪<u>南</u> 。<u>南</u> 惧，以千金行赂得免。大家梦女披发抱子而告曰：“必勿许负心郎，若许，我必杀之！”大家贪<u>南</u> 富，卒许之。既亲迎，奁妆丰盛，新人亦娟好，然善悲，终日未尝睹欢容，枕席之间，时复有涕洟。问之，亦不言。过数日，妇翁来，入门便泪，<u>南</u> 未遑问故，相将入室。见女而骇曰：“适于后园，见吾女缢死桃树上，今房中谁也？”女闻言，色暴变，仆然而死。视之，则<u>窦</u> 女。急至后园，新妇果自经死。骇极，往报<u>窦</u> 。<u>窦</u> 发女冢，棺启尸亡。前忿未蠲，倍益惨怒，复讼于官。官以其情幻，拟罪未决。<u>南</u> 又厚饵<u>窦</u> ，哀令休结，官亦受其赇嘱，乃罢。而<u>南</u> 家自此稍替。又以异迹传播，数年无敢字者。</p>
<p> <u>南</u> 不得已，远于百里外聘<u>曹进士</u> 女。未及成礼，会民间讹传，朝廷将选良家女充掖庭，以故有女者，悉送归夫家。一日，有妪导一舆至，自称<u>曹</u> 家送女者，扶女入室，谓<u>南</u> 曰：“选嫔之事已急，仓卒不能如礼，且送小娘子来。”问：“何无客？”曰：“薄有奁妆，相从在后耳。”妪草草径去。<u>南</u> 视女亦风致，遂与谐笑。女俛颈引带，神情酷类<u>窦</u> 女。心中作恶，第未敢言。女登榻，引被障首而眠。亦谓是新人常态，弗为意。日敛昏，<u>曹</u> 人不至，始疑。捋被问女，而女已奄然冰绝。惊怪莫知其故，驰伻告<u>曹</u> ，<u>曹</u> 竟无送女之事，相传为异。时有<u>姚孝廉</u> 女新葬，隔宿为盗所发，破材失尸。闻其异，诣<u>南</u> 所征之，果其女。启衾一视，四体裸然。<u>姚</u> 怒，质状于官。官以<u>南</u> 屡无行，恶之，坐发冢见尸，论死。</p>
<p> <u>异史氏</u> 曰：“始乱之而终成之，非德也，况誓于初而绝于后乎？挞于室，听之，哭于门，仍听之，抑何其忍！而所以报之者，亦比<u>李十郎</u> 惨矣！”</p>
<h2 id='chapter_5_041'>梁彦</h2>
<p> <u>徐州</u> <u>梁彦</u> ，患鼽嚏，久而不已。一日方卧，觉鼻奇痒，遽起大嚏，有物突出落地，状类屋上瓦狗，约指顶大。又嚏，又一枚落。四嚏，凡落四枚，蠢然而动，相聚互嗅。俄而强者啮弱者以食，食一枚，则身顿长。瞬息吞并，止存其一，大于鼫鼠矣。伸舌周匝，自舐其吻。<u>梁</u> 大愕，踏之。物缘袜而上，渐至股际。捉衣而撼摆之，黏据不可下。顷入衿底，爬抓腰胁。大惧，急解衣掷地，扪之，物已贴伏腰间。推之不动，掐之则痛，竟成赘疣，口眼已合，如伏鼠然。</p>
<h2 id='chapter_5_042'>龙肉</h2>
<p> <u>姜</u> 太史<u>玉璇</u> 言：“龙堆之下，掘地数尺，有龙肉充牣其中。任人割取，但勿言‘龙’字。或言‘此龙肉也’，则霹雳震作，击人而死。”太史曾食其肉，实不谬也。</p>

<h1 id='volume_6'>卷六</h1>
<h2 id='chapter_6_000'>潞令</h2>
<p> <u>宋国英</u> ，<u>东平</u> 人，以教习授<u>潞城</u> 令。贪暴不仁，催科尤酷，毙杖下者，狼籍于庭。余乡<u>徐白山</u> 适过之，见其横，讽曰：“为民父母，威焰固至此乎？”<u>宋</u> 扬扬作得意之词曰：“喏！不敢！官虽小，莅任百日，诛五十八人矣。”后半年，方据案视事，忽瞪目而起，手足挠乱，似与人撑拒状。自言曰：“我罪当死！我罪当死！”扶入署中，逾时寻卒。呜呼！幸有阴曹兼摄阳政，不然，颠越货多，则“卓异”声起矣，流毒安穷哉！</p>
<p> <u>异史氏</u> 曰：“潞子故区，其人魂魄毅，故其为鬼雄。今有一官握篆于上，必有一二鄙流，风承而痔舐之。其方盛也，则竭攫未尽之膏脂，为之具锦屏；其将败也，则驱诛未尽之肢体，为之乞保留。官无贪廉，每莅一任，必有此两事。赫赫者一日未去，则蚩蚩者不敢不从。积习相传，沿为成规，其亦取笑于<u>潞城</u> 之鬼也已！”</p>
<h2 id='chapter_6_001'>马介甫</h2>
<p> <u>杨万石</u> ，<u>大名</u> 诸生也，生平有“<u>季常</u> 之惧”。妻<u>尹氏</u> ，奇悍，少迕之，辄以鞭挞从事。<u>杨父</u> 年六十余而鳏，<u>尹</u> 以齿奴隶数。<u>杨</u> 与弟<u>万钟</u> 常窃饵翁，不敢令妇知。然衣败絮，恐贻讪矣，不令见客。<u>万石</u> 四十无子，纳妾<u>王</u> ，旦夕不敢通一语。兄弟候试郡中，见一少年容服都雅，与语悦之。询其姓字，自云：“<u>介甫</u> ，姓<u>马</u> 。”由此交日密，焚香为昆季之盟。</p>
<p>既别，约半载，<u>马</u> 忽携僮仆过<u>杨</u> 。值<u>杨翁</u> 在门外，曝阳扪虱。疑为佣仆，通姓氏使达主人。翁披絮去。或告<u>马</u> ：“此即其翁也。”<u>马</u> 方惊讶，<u>杨</u> 兄弟岸帻出迎。登堂一揖，便请朝父，<u>万石</u> 辞以偶恙。促坐笑语，不觉向夕。<u>万石</u> 屡言具食，而终不见至。兄弟迭互出入，始有瘦奴持壶酒来。俄顷引尽，坐伺良久，<u>万石</u> 频起催呼，额颊间热汗蒸腾。俄瘦奴以馔具出，脱粟失饪，殊不甘旨。食已，<u>万石</u> 草草便去。<u>万钟</u> 襆被来伴客寝。<u>马</u> 责之曰：“曩以伯仲高义，遂同盟好。今老父实不温饱，行道者羞之！”<u>万钟</u> 泫然曰：“在心之情，卒难申致。家门不吉，蹇遭悍嫂，尊长细弱，横被摧残。非沥血之好，此丑不敢扬也。”<u>马</u> 骇叹移时，曰：“我初欲早旦而行，今得此异闻，不可不一目见之。请假闲舍，就便自炊。”<u>万钟</u> 从其教，即除室为<u>马</u> 安顿。夜深，窃馈蔬稻，惟恐妇知。<u>马</u> 会其意，力却之。且请<u>杨翁</u> 与同食寝，自诣城肆，市布帛，为易袍袴。父子兄弟皆感泣。<u>万钟</u> 有子<u>喜儿</u> ，方七岁，夜从翁眠，<u>马</u> 抚之曰：“此儿福寿，过于其父，但少年孤苦耳。”</p>
<p>妇闻老翁安饱，大怒，辄骂，谓<u>马</u> 强预人家事。初恶声尚在闺闼，渐近<u>马</u> 居，以示瑟歌之意。<u>杨</u> 兄弟汗体徘徊，不能制止，而<u>马</u> 若弗闻也者。妾<u>王</u> ，体妊五月，妇始知之，褫衣惨掠。已，乃唤<u>万石</u> 跪受巾帼，操鞭逐出。值<u>马</u> 在外，惭懅不前，又追逼之，始出。妇亦随出，叉手顿足，观者填溢。<u>马</u> 指妇叱曰：“去，去！”妇即反奔，若被鬼逐，袴履俱脱，足缠萦绕于道上，徒跣而归，面色灰死。少定，婢进袜履。着已，噭啕大哭。家人无敢问者。<u>马</u> 曳<u>万石</u> 为解巾帼，<u>万石</u> 耸身定息，如恐脱落，<u>马</u> 强脱之。而坐立不宁，犹惧以私脱加罪。探妇哭已，乃敢入，趦趄而前。妇殊不发一语，遽起，入房自寝。<u>万石</u> 意始舒，与弟窃奇焉。家人皆以为异，相聚偶语。妇微有闻，益羞怒，遍挞奴婢。呼妾，妾创剧不能起。妇以为伪，就榻搒之，崩注堕胎。<u>万石</u> 于无人处，对<u>马</u> 哀啼。<u>马</u> 慰解之，呼僮具牢馔，更筹再唱，不放<u>万石</u> 归。</p>
<p>妇在闺房，恨夫不归，方大恚忿。闻撬扉声，急呼婢，则室门已辟。有巨人入，影蔽一室，狰狞如鬼。俄又有数人入，各执利刃。妇骇绝欲号，巨人以刀刺颈，曰：“号便杀却！”妇急以金帛赎命。巨人曰：“我冥曹使者，不要钱，但取悍妇心耳！”妇益惧，自投败颡。巨人乃以利刃画妇心而数之曰：“如某事，谓可杀否？”即一画。凡一切凶悍之事，责数殆尽，刀画肤革，不啻数十。末乃曰：“妾生子，亦尔宗绪，何忍打堕？此事必不可宥！”乃令数人反接其手，剖视悍妇心肠。妇叩头乞命，但言知悔。俄闻中门启闭，曰：“<u>杨万石</u> 来矣。既已悔过，姑留余生。”纷然尽散。无何，<u>万石</u> 入，见妇赤身绷系，心头刀痕，纵横不可数。解而问之，得其故，大骇，窃疑<u>马</u> 。明日，向<u>马</u> 述之，<u>马</u> 亦骇。由是妇威渐敛，经数月不敢出一恶语。<u>马</u> 大喜，告<u>万石</u> 曰：“实告君，幸勿宣泄：前以小术惧之。既得好合，请暂别也。”遂去。</p>
<p>妇每日暮，挽留<u>万石</u> 作侣，欢笑而承迎之。<u>万石</u> 生平不解此乐，遽遭之，觉坐立皆无所可。妇一夜忆巨人状，瑟缩摇战。<u>万石</u> 思媚妇意，微露其假。妇遽起，苦致穷诘。<u>万石</u> 自觉失言，而不可悔，遂实告之。妇勃然大骂，<u>万石</u> 惧，长跽床下，妇不顾。哀至漏三下，妇曰：“欲得我恕，须以刀画汝心头如干数，此恨始消。”乃起捉厨刀。<u>万石</u> 大惧而奔，妇逐之，犬吠鸡腾，家人尽起。<u>万钟</u> 不知何故，但以身左右翼兄。妇方诟詈，忽见翁来，睹袍服，倍益烈怒，即就翁身条条割裂，批颊而摘翁髭。<u>万钟</u> 见之怒，以石击妇，中颅，颠蹶而毙。<u>万钟</u> 曰：“我死而父兄得生，何憾！”遂投井中，救之已死。移时妇苏，闻<u>万钟</u> 死，怒亦遂解。既殡，弟妇恋儿，矢不嫁。妇唾骂不与食，醮去之。遗孤儿，朝夕受鞭楚，俟家人食讫，始啖以冷块。积半岁，儿羸，仅存气息。</p>
<p>一日，<u>马</u> 忽至，<u>万石</u> 嘱家人勿以告妇。<u>马</u> 见翁褴缕如故，大骇，又闻<u>万钟</u> 殒谢，顿足悲哀。儿闻<u>马</u> 至，便来依恋，前呼<u>马叔</u> 。<u>马</u> 不能识，审顾始辨，惊曰：“儿何憔悴至此！”翁乃嗫嚅具道情事。<u>马</u> 忿然谓<u>万石</u> 曰：“我曩道兄非人，果不谬。两人止此一线，杀之，将奈何？”<u>万石</u> 不言，惟伏首帖耳而泣。</p>
<p>坐语数刻，妇已知之，不敢自出逐客，但呼<u>万石</u> 入，批使绝<u>马</u> 。含涕而出，批痕俨然。<u>马</u> 怒之曰：“兄不能威，独不能断‘出’耶？殴父杀弟，安然忍受，何以为人？”<u>万石</u> 欠伸，似有动容。<u>马</u> 又激之曰：“如渠不去，理须威劫，便杀却勿惧。仆有二三知交，都居要地，必合极力，保无亏也。”<u>万石</u> 诺，负气疾行，奔而入。适与妇遇，叱问：“何为？”<u>万石</u> 遑遽失色，以手据地，曰：“<u>马生</u> 教余出妇。”妇益恚，顾寻刀杖，<u>万石</u> 惧而却走。<u>马</u> 唾之曰：“兄真不可教也已！”遂开箧，出刀圭药，合水授<u>万石</u> 饮，曰：“此丈夫再造散，所以不轻用者，以能病人故耳。今不得已，暂试之。”饮下，少顷，<u>万石</u> 觉忿气填胸，如烈焰中烧，刻不容忍。直抵闺闼，叫喊雷动。妇未及诘，<u>万石</u> 以足腾起，妇颠去数尺有咫。即复握石成拳，擂击无算。妇体几无完肤，嘲哳犹骂。<u>万石</u> 于腰中出佩刀，妇骂曰：“出刀子，敢杀我耶！”<u>万石</u> 不语，割股上肉，大如掌，掷地上。方欲再割，妇哀鸣乞恕，<u>万石</u> 不听，又割之。家人见<u>万石</u> 凶狂，相集，死力掖出。<u>马</u> 迎去，捉臂相用慰劳。<u>万石</u> 余怒未息，屡欲奔寻，<u>马</u> 止之。少间，药力渐消，嗒焉若丧。<u>马</u> 嘱曰：“兄勿馁。乾纲之振，在此一举。夫人之所以惧者，非朝夕之故，其所由来者渐矣。譬昨死而今生，须从此涤故更新，再一馁，则不可为矣。”遣<u>万石</u> 入探之。妇股栗心慑，倩婢扶起，将以膝行。止之，乃已。出语<u>马生</u> ，父子交贺。</p>
<p> <u>马</u> 欲去，父子共挽之。<u>马</u> 曰：“我适有<u>东海</u> 之行，故便道相过，还时可复会耳。”月余，妇起，宾事良人。久觉黔驴无技，渐狎，渐嘲，渐骂，居无何，旧态全作矣。翁不能堪，宵遁，至<u>河南</u> ，隶道士籍。<u>万石</u> 亦不敢寻。</p>
<p>年余，<u>马</u> 至，知其状，怫然责数已，立呼儿至，置驴子上，驱策径去。由此乡人皆不齿<u>万石</u> 。学使案临，以劣行黜名。又四五年，遭回禄，居室财物，悉为煨烬，延烧邻舍。村人执以告郡，罚锾烦苛，于是家产渐尽，至无居庐。近村相戒无以舍舍<u>万石</u> ，<u>尹氏</u> 兄弟怒妇所为，亦绝拒之。<u>万石</u> 既穷，质妾于贵家，偕妻南渡。至<u>河南</u> 界，资斧已绝。妇不肯从，聒夫再嫁。适有屠而鳏者，以钱三百货去。</p>
<p> <u>万石</u> 一身丐食于远村近郭间，至一朱门，阍人诃拒不听前。少间，一官人出，<u>万石</u> 伏地啜泣。官人熟视久之，略诘姓名，惊曰：“是伯父也！何一贫至此？”<u>万石</u> 细审，知为<u>喜儿</u> ，不觉大哭。从之入，见堂中金碧焕映。俄顷，父扶童子出，相对悲哽。<u>万石</u> 始述所遭。初，<u>马</u> 携<u>喜儿</u> 至此，数日，即出寻<u>杨翁</u> 来，使祖孙同居。又延师教读，十五岁入邑庠，次年领乡荐，始为完婚。乃别欲去，祖孙泣留之，<u>马</u> 曰：“我非人，实狐仙耳。道侣相候已久。”遂去。孝廉言之，不觉恻楚。因念昔与庶伯母同受酷虐，倍益感伤，遂以舆<u>马</u> 赍金赎<u>王氏</u> 归。年余，生一子，因以为嫡。</p>
<p> <u>尹</u> 从屠半载，狂悖犹昔。夫怒，以屠刀孔其股，穿以毛绠，悬梁上，荷肉竟出。号极声嘶，邻人始知。解缚抽绠，一抽则呼痛之声，震动四邻。以是见屠来，则骨毛皆竖。后胫创虽愈，而断芒遗肉内，终不良于行，犹夙夜服役，无敢少懈。屠既横暴，每醉归，则挞詈不情。至此，始悟昔之施于人者，亦犹是也。一日，<u>杨夫人</u> 及伯母烧香<u>普陀寺</u> ，近村农妇，并来参谒。<u>尹</u> 在中怅立不前。<u>王氏</u> 故问：“此伊谁？”家人进白：“<u>张屠</u> 之妻。”便诃使前，与太夫人稽首。<u>王</u> 笑曰：“此妇从屠，当不乏肉食，何羸瘠乃尔？”<u>尹</u> 愧恨，归欲自经，绠弱不得死。屠益恶之。岁余，屠死。途遇<u>万石</u> ，遥望之，以膝行，泪下如縻。<u>万石</u> 碍仆，未通一言。归告侄，欲谋珠还，侄固不肯。妇为里人所唾弃，久无所归，依群乞以食，<u>万石</u> 犹时就<u>尹</u> 废寺中。侄以为玷，阴教群乞窘辱之，乃绝。此事余不知其究竟，后数行，乃<u>毕公权</u> 撰成之。</p>
<p> <u>异史氏</u> 曰：“惧内，天下之通病也。然不意天壤之间，乃有<u>杨郎</u> ！宁非变异？余尝作<span class="kindle-cn-specialtext-double">妙音经</span> 之续言，谨附录以博一噱：</p>
<p class="kindle-cn-para-2em-indent kindle-cn-kai">窃以天道化生万物，重赖坤成；男儿志在四方，尤须内助。同甘独苦，劳尔十月呻吟；就湿移干，苦矣三年笑。此顾宗祧而动念，君子所以有伉俪之求；瞻井臼而怀思，古人所以有鱼水之爱也。</p>
<p class="kindle-cn-para-2em-indent kindle-cn-kai">第阴教之旗帜日立，遂乾纲之体统无存。始而不逊之声，或大施而小报；继则如宾之敬，竟有往而无来。只缘儿女深情，遂使英雄短气。床上夜叉坐，任金刚亦须低眉；釜底毒烟生，即铁汉无能强项。秋砧之杵可掬，不捣月夜之衣；<u>麻姑</u> 之爪能搔，轻试莲花之面。小受大走，直将代<u>孟母</u> 投梭；妇唱夫随，翻欲起<u>周婆</u> 制礼。婆娑跳掷，停观满道行人；嘲哳鸣嘶，扑落一群娇鸟。恶乎哉！呼天吁地，忽尔披发向银床。丑矣夫！转目摇头，猥欲投缳延玉颈。</p>
<p class="kindle-cn-para-2em-indent kindle-cn-kai">当是时也，地下已多碎胆，天外更有惊魂。<u>北宫黝</u> 未必不逃，<u>孟施舍</u> 焉能无惧？将军气同雷电，一入中庭，顿归无何有之乡；大人面若冰霜，比到寝门，遂有不可问之处。岂果脂粉之气，不势而威？胡乃肮脏之身，不寒而栗？犹可解者，魔女翘鬟来月下，何妨俯伏皈依？最冤枉者，鸠盘蓬首到人间，也要香花供养。闻怒狮之吼，则双孔撩天；听牝鸡之鸣，则五体投地。登徒子淫而忘丑，<span class="kindle-cn-specialtext-double">回波词</span> 怜而成嘲。设为<u>汾阳</u> 之婿，立致尊荣，媚卿卿良有故；若赘外黄之家，不免奴役，拜仆仆将何求？彼穷鬼自觉无颜，任其斫树摧花，止求包荒于妬妇；如钱神可云有势，乃亦婴鳞犯制，不能借助于方兄。岂缚游子之心，惟兹鸟道？抑消霸王之气，恃此鸿沟？</p>
<p class="kindle-cn-para-2em-indent kindle-cn-kai">然死同穴，生同衾，何尝教吟<span class="kindle-cn-specialtext-double">白首</span> ？而朝行云，暮行雨，辄欲独占巫山。恨煞“池水清”，空按红牙玉板；怜尔妾命薄，独支永夜寒更。蝉壳鹭滩，喜骊龙之方睡；犊车麈尾，恨驽马之不奔。榻上共卧之人，挞去方知为舅；床前久系之客，牵来已化为羊。需之殷者仅俄顷，毒之流者无尽藏。买笑缠头，而成自作之孽，<span class="kindle-cn-specialtext-double">太甲</span> 必曰难违；俯首帖耳，而受无妄之刑，<u>李阳</u> 亦谓不可。酸风凛冽，吹残绮阁之春；醋海汪洋，淹断蓝桥之月。又或盛会忽逢，良朋即坐，斗酒藏而不设，且由房出逐客之书；故人疏而不来，遂自我<span class="kindle-cn-specialtext-double">广绝交</span> 之论。甚而雁影分飞，涕空沾于荆树；鸾胶再觅，变遂起于芦花。故饮酒<u>阳城</u> ，一堂中惟有兄弟；吹竽商子，七旬余并无室家。古人为此，有隐痛矣。呜呼！百年鸳偶，竟成附骨之疽；五两鹿皮，或买剥床之痛。髯如戟者如是，胆似斗者何人？固不敢于马栈下断绝祸胎，又谁能向蚕室中斩除孽本？娘子军肆其横暴，苦疗妒之无方；胭脂虎瞰尽生灵，幸渡迷之有楫。天香夜爇，全澄汤镬之波；花雨晨飞，尽灭剑轮之火。极乐之境，彩翼双栖；长舌之端，青莲并蒂。拔苦恼于优婆之国，立道场于爱河之滨。咦！愿此几章贝叶文，洒为一滴杨枝水！”</p>
<h2 id='chapter_6_002'>魁星</h2>
<p> <u>郓城</u> <u>张济宇</u> ，卧而未寐，忽见光明满室。惊视之，一鬼执笔立，若魁星状。急起拜叩，光亦寻灭。由此自负，以为元魁之先兆也。后竟落拓无成，家亦雕落，骨肉相继死，惟生一人存焉。彼魁星者，何以不为福而为祸也？</p>
<h2 id='chapter_6_003'>厍将军</h2>
<p> <u>厍大有</u> ，字<u>君实</u> ，<u>汉中</u> <u>洋县</u> 人。以武举隶<u>祖述舜</u> 麾下，<u>祖</u> 厚遇之，屡蒙拔擢，迁伪周总戎。后觉大势既去，潜以兵乘<u>祖</u> 。<u>祖</u> 格拒伤手，因就缚之，纳款于总督<u>蔡</u> 。至都，梦至冥司，冥王怒其不义，命鬼以沸油浇其足。既醒，足痛不可忍。后肿溃，指尽堕。又益之疟。辄呼曰：“我诚负义！”遂死。</p>
<p> <u>异史氏</u> 曰：“事伪朝固不足言忠，然国士庸人，因知为报，贤豪之自命宜尔也。是诚可以惕天下之人臣而怀二心者矣。”</p>
<h2 id='chapter_6_004'>绛妃</h2>
<p>癸亥岁，余馆于<u>毕刺史公</u> 之<u>绰然堂</u> 。公家花木最盛，暇辄从公杖履，得恣游赏。一日，眺览既归，倦极思寝，解屦登床。梦二女郎，被服艳丽，近请曰：“有所奉托，敢屈移玉。”余愕然起，问：“谁相见召？”曰：“<u>绛妃</u> 耳。”恍惚不解所谓，遽从之去。</p>
<p>俄睹殿阁，高接云汉。下有石阶，层层而上，约尽百余级，始至颠头。见朱门洞敞，又有二三丽者，趋入通客。无何，诣一殿外，金钩碧箔，光明射眼。内一女人降阶出，环珮锵然，状若贵嫔。方思展拜，妃便先言：“敬屈先生，理须首谢。”呼左右以毯贴地，若将行礼。余惶悚无以为地，因启曰：“草莽微贱，得辱宠召，已有余荣。况敢分庭抗礼，益臣之罪，折臣之福！”妃命撤毯设宴，对筵相向。酒数行，余辞曰：“臣饮少辄醉，惧有愆仪。教命云何？幸释疑虑。”妃不言，但以巨杯促饮。余屡请命，乃言：“妾，花神也。合家细弱，依栖于此，屡被<u>封</u> 家婢子，横见摧残。今欲背城借一，烦君属檄草耳。”余皇然起奏：“臣学陋不文，恐负重托。但承宠命，敢不竭肝鬲之愚。”妃喜，即殿上赐笔札。诸丽者拭案拂座，磨墨濡毫。又一垂髫人，折纸为范，置腕下。略写一两句，便二三辈叠背相窥。余素迟钝，此时觉文思若涌。少间，稿脱，争持去，启呈<u>绛妃</u> 。妃展阅一过，颇谓不疵，遂复送余归。醒而忆之，情事宛然。但檄词强半遗忘，因足而成之：</p>
<p class="kindle-cn-para-2em-indent kindle-cn-kai">谨按<u>封氏</u> ：飞扬成性，忌嫉为心。济恶以才，妬同醉骨；射人于暗，奸类含沙。昔<u>虞帝</u> 受其狐媚，<u>英</u> 、<u>皇</u> 不足解忧，反借渠以解愠；<u>楚王</u> 蒙其蛊惑，贤才未能称意，惟得彼以称雄。沛上英雄，云飞而思猛士；<u>茂陵</u> 天子，秋高而念佳人。从此怙宠日恣，因而肆狂无忌。怒号万窍，响碎玉于王宫；淜湃中宵，弄寒声于秋树。倏向山林丛里，假虎之威；时于滟滪堆中，生<u>江</u> 之浪。且也，帘钩频动，发高阁之清商；檐铁忽敲，破离人之幽梦。寻帷下榻，反同入幕之宾；排闼登堂，竟作翻书之客。不曾于生平识面，直开门户而来；若非是掌上留裙，几掠妃子而去。吐虹丝于碧落，乃敢因月成阑；翻柳浪于青郊，谬说为花寄信。赋归田者，归途才就，飘飘吹薜荔之衣；登高台者，高兴方浓，轻轻落茱萸之帽。蓬梗卷兮上下，三秋之羊角抟空；筝声入乎云霄，百尺之鸢丝断系。不奉太后之诏，欲速花开；未绝座客之缨，竟吹灯灭。甚则扬尘播土，吹平李贺之山；叫雨呼云，卷破杜陵之屋。冯夷起而击鼓，少女进而吹笙。荡漾以来，草皆成偃；吼奔而至，瓦欲为飞。未施抟水之威，浮水江豚时出拜；陡出障天之势，书天雁字不成行。助马当之轻帆，彼有取尔；牵瑶台之翠帐，于意云何？至于海鸟有灵，尚依鲁门以避；但使行人无恙，愿唤<u>尤郎</u> 以归。古有贤豪，乘而破者万里；世无高士，御以行者几人？驾炮车之狂云，遂以<u>夜郎</u> 自大；恃贪狼之逆气，漫以<u>河伯</u> 为尊。姊妹俱受其摧残，彙族悉为其蹂躏。纷红骇绿，掩苒何穷？擘柳鸣条，萧骚无际。雨零金谷，缀为藉客之裀；露冷华林，去作沾泥之絮。埋香瘗玉，残妆卸而翻飞；朱榭雕栏，杂珮纷其零落。减春光于旦夕，万点正飘愁；觅残红于西东，五更非错恨。翩江汉女，弓鞋漫踏春园；寂寞玉楼人，珠勒徒嘶芳草。斯时也：伤春者有难乎为情之怨，寻胜者作无可奈何之歌。尔乃趾高气扬，发无端之踔厉；催蒙振落，动不已之阑珊。伤哉绿树犹存，簌簌者绕墙自落；久矣朱旛不竖，娟娟者涕谁怜？堕溷沾篱，毕芳魂于一日；朝荣夕悴，免荼毒以何年？怨罗裳之易开，骂空闻于子夜；讼狂伯之肆虐，章未报于天庭。诞告芳邻，学作蛾眉之阵；凡属同气，群兴草木之兵。莫言蒲柳无能，但须藩篱有志。且看莺俦燕侣，公覆夺爱之仇；请与蝶友蜂交，共发同心之誓。兰桡桂楫，可教战于昆明；桑盖柳旌，用观兵于上苑。东篱处士，亦出茅庐；大树将军，应怀义愤。杀其气焰，洗千年粉黛之冤；歼尔豪强，销万古风流之恨！</p>
<h2 id='chapter_6_005'>河间生</h2>
<p> <u>河间</u> 某生，场中积麦穰如丘，家人日取为薪，洞之。有狐居其中，常与主人相见，老翁也。一日，屈主人饮，拱生入洞。生难之，强而后入。入则廊舍华好，即坐，茶酒香烈。但日色苍黄，不辨中夕。筵罢既出，景物俱杳。翁每夜往夙归，人莫能迹。问之，则言友朋招饮。生请与俱，翁不可。固请之，翁始诺。挽生臂，疾如乘风，可炊黍时，至一城市。入酒肆，见坐客良多，聚饮颇哗。乃引生登楼上。下视饮者，几案柈飧，可以指数。翁自下楼，任意取案上酒果，抔来供生，筵中人曾莫之禁。移时，生视一朱衣人前列金橘，命翁取之。翁曰：“此正人，不可近。”生默念：狐与我游，必我邪也。自今以往，我必正！方一注想，觉身不自主，眩堕楼下。饮者大骇，相哗以妖。生仰视，竟非楼上，乃梁间耳。以实告众，众审其情确，赠而遣之。问其处，乃<u>鱼台</u> ，去<u>河间</u> 千里云。</p>
<h2 id='chapter_6_006'>云翠仙</h2>
<p> <u>梁有才</u> ，故<u>晋</u> 人，流寓于<u>济</u> ，作小负贩，无妻子田产。从村人登<u>岱</u> 。<u>岱</u> ，四月交，香侣杂沓。又有优婆夷、塞，率众男子以百十，杂跪神座下，视香炷为度，名曰“跪香”。<u>才</u> 视众中有女郎，年十七八而美，悦之。诈为香客，近女郎跪，又伪为膝困无力状，故以手据女郎足。女回首似嗔，膝行而远之。<u>才</u> 又膝行近之，少间，又据之。女郎觉，遽起，不跪，出门去。<u>才</u> 亦起，出履其迹，不知其往。心无望，怏怏而行。</p>
<p>途中见女郎从媪，似为女也母者，<u>才</u> 趋之。媪女行且语，媪云：“汝能参礼娘娘，大好事！汝又无弟妹，但获娘娘冥加护，护汝得快婿，但能相孝顺，都不必贵公子、富王孙也。”<u>才</u> 窃喜，渐渍诘媪。媪自言为<u>云氏</u> ，女名<u>翠仙</u> ，其出也。家西山四十里。<u>才</u> 曰：“山路，母如此蹜蹜，妹如此纤纤，何能便至？”曰：“日已晚，将寄舅家宿耳。”<u>才</u> 曰：“适言相婿，不以贫嫌，不以贱鄙，我又未婚，颇当母意否？”媪以问女，女不应。媪数问，女曰：“渠寡福，又荡无行，轻薄之心，还易翻覆。儿不能为遢伎儿作妇！”<u>才</u> 闻，朴诚自表，切矢皦日。媪喜，竟诺之。女不乐，勃然而已。母又强拍之。<u>才</u> 殷勤，手于橐，觅山兜二，舁媪及女。己步从，若为仆。过隘，辄诃兜夫不得颠摇动，良殷。俄抵村舍，便邀<u>才</u> 同入舅家。舅出翁，妗出媪也。云兄之嫂之。谓：“<u>才</u> 吾婿。日适良，不须别择，便取今夕。”舅亦喜，出酒肴饵<u>才</u> 。既，严妆<u>翠仙</u> 出，拂榻促眠。女曰：“我固知郎不义，迫母命，漫相随。郎若人也，当不须忧偕活。”<u>才</u> 唯唯听受。明日早起，母谓<u>才</u> ：“宜先去，我以女继至。”</p>
<p> <u>才</u> 归，扫户闼。媪果送女至。入视室中，虚无有，便云：“似此何能自给？老身速归，当小助汝辛苦。”遂去。次日，有男女数辈，各携服食器具，布一室满之。不饭俱去，但留一婢。<u>才</u> 由此坐温饱，惟日引里无赖，朋饮竞赌，渐盗女郎簪珥佐博。女劝之，不听，颇不耐之，惟严守箱奁，如防寇。一日，博党款门访<u>才</u> ，窥见女，适适惊。戏谓<u>才</u> 曰：“子大富贵，何忧贫耶？”才问故，答曰：“曩见夫人，实仙人也。适与子家道不相称。货为媵，金可得百，为妓，可得千。千金在室，而听饮博无赀耶？”<u>才</u> 不言，而心然之。归辄向女欷歔，时时言贫不可度。女不顾，<u>才</u> 频频击桌，抛匕箸，骂婢，作诸态。</p>
<p>一夕，女沽酒与饮，忽曰：“郎以贫故，日焦心。我又不能御穷，分郎忧，中岂不愧怍？但无长物，止有此婢，鬻之，可稍稍佐经营。”<u>才</u> 摇首曰：“其直几许！”又饮少时，女曰：“妾于郎，有何不相承？但力竭耳。念一贫如此，便死相从，不过均此百年苦，有何发迹？不如以妾鬻贵家，两所便益，得直或较婢多。”<u>才</u> 故愕言：“何得至此！”女固言之，色作庄。<u>才</u> 喜曰：“容再计之。”遂缘中贵人，货隶乐籍。中贵人亲诣<u>才</u> ，见女大悦，恐不能即得，立券八百缗，事滨就矣。女曰：“母日以婿家贫，常常萦念，今意断矣，我将暂归省。且郎与妾绝，何得不告母？”<u>才</u> 虑母阻，女曰：“我顾自乐之，保无差贷。”<u>才</u> 从之。夜将半，始抵母家。挝阖入，见楼舍华好，婢仆辈往来憧憧。<u>才</u> 日与女居，每请诣母，女辄止之，故为甥馆年余，曾未一临岳家。至此大骇，以其家巨，恐媵妓所不甘也。女引<u>才</u> 登楼上。媪惊问夫妻何来，女怨曰：“我固道渠不义，今果然！”乃于衣底出黄金二铤置几上，曰：“幸不为小人赚脱，今仍以还母。”母骇问故，女曰：“渠将鬻我，故藏金无用处。”乃指<u>才</u> 骂曰：“豺鼠子！曩日负肩担，面沾尘如鬼。初近我，熏熏作汗腥，肤垢欲倾塌，足手皴一寸厚，使人终夜恶。自我归汝家，安坐餐饭，鬼皮始脱。母在前，我岂诬耶？”<u>才</u> 垂首，不敢少出气。女又曰：“自顾无倾城姿，不堪奉贵人，似若辈男子，我自谓犹相匹。有何亏负，遂无一念香火情？我岂不能起楼宇、买良沃？念汝儇薄骨、乞丐相，终不是白头侣！”言次，婢妪连衿臂，旋旋围绕之。闻女责数，便都唾骂，共言：“不如杀却，何须复云云！”<u>才</u> 大惧，据地自投，但言知悔。女又盛气曰：“鬻妻子已大恶，犹未便是剧，何忍以同衾人赚作娼！”言未已，众眦裂，悉以锐簪翦刀股攒刺胁腂。<u>才</u> 号悲乞命。女止之曰：“可暂释却。渠便无仁义，我不忍其觳觫。”乃率众下楼去。</p>
<p> <u>才</u> 坐听移时，语声俱寂，思欲潜遁。忽仰视见星汉，东方已白，野色苍莽，灯亦寻灭。并无屋宇，身坐削壁上。俯瞰绝壑，深无底，骇绝，惧堕。身稍移，塌然一声，堕石崩坠。壁半有枯横焉，罥不得堕。以枯受腹，手足无着。下视茫茫，不知几何寻丈。不敢转侧，嗥怖声嘶，一身尽肿，眼耳鼻舌身力俱竭。日渐高，始有樵人望见之，寻绠来，缒而下，取置崖上，奄将溘毙。舁归其家。至则门洞敞，家荒荒如败寺，床簏什器俱杳，惟有绳床败案，是己家旧物，零落犹存。嗒然自卧。饥时，日一乞食于邻。既而肿溃为癞。里党薄其行，悉唾弃之。<u>才</u> 无计，货屋而穴居，行乞于道，以刀自随。或劝以刀易饵，<u>才</u> 不肯曰：“野居防虎狼，用自卫耳。”后遇向劝鬻妻者于途，近而哀语，遽出刀摮而杀之，遂被收。官廉得其情，亦未忍酷虐之，系狱中，寻瘐死。</p>
<p> <u>异史氏</u> 曰：“得远山芙蓉，与共四壁，与以南面王岂易哉！己则非人，而怨逢恶之友，故为友者不可不知戒也。凡狭邪子诱人淫博，为诸不义，其事不败，虽则不怨亦不德。迨于身无襦，妇无袴，千人所指，无疾将死，穷败之念，无时不萦于心，穷败之恨，无时不切于齿。清夜牛衣中，辗转不寐。夫然后历历想未落时，历历想将落时，又历历想致落之故，而因以及发端致落之人。至于此，弱者起，拥絮坐诅；强者忍冻裸行，篝火索刀，霍霍磨之，不待终夜矣。故以善规人，如赠橄榄；以恶诱人，如馈漏脯也。听者固当省，言者可勿惧哉！”</p>
<h2 id='chapter_6_007'>跳神</h2>
<p> <u>济</u> 俗：民间有病者，闺中以神卜，倩老巫击铁环单面鼓，婆娑作态，名曰“跳神”。而此俗都中尤盛。良家少妇，时自为之。堂中肉于案，酒于盆，甚设几上。烧巨烛，明于昼。妇束短幅裙，屈一足，作“商羊舞”。两人捉臂，左右扶掖之。妇刺刺琐絮，似歌，又似祝，字多寡参差，无律带腔。室数鼓乱挝如雷，蓬蓬聒人耳。妇吻辟翕，杂鼓声，不甚辨了。既而首垂，目斜睨，立全须人，失扶则仆。旋忽伸颈巨跃，离地尺有咫。室中诸女子，凛然愕顾曰：“祖宗来吃食矣。”便一嘘，吹灯灭，内外冥黑。人惵息立暗中，无敢交一语，语亦不得闻，鼓声乱也。食顷，闻妇厉声呼翁姑及夫嫂小字，始共爇烛，伛偻问休咎。</p>
<p>视尊中、盎中、案中，都复空空。望颜色，察嗔喜，肃肃罗问之，答若响。中有腹诽者，神已知，便指某姗笑我，大不敬，将褫汝袴。诽者自顾，莹然已裸，辄于门外树头觅得之。</p>
<p> <u>满洲</u> 妇女，奉事尤虔，小有疑，必以决。时严妆，骑假虎假马，执长兵，舞榻上，名曰“跳虎神”。马虎势作威怒，尸者声伧佇。或言关、张、玄坛，不一号。赫气惨凛，尤能畏怖人。有丈夫穴窗来窥，辄被长兵破窗刺帽，挑入去。一家媪媳姊若妹，森森蹜蹜，雁行立，无岐念，无懈骨。</p>
<h2 id='chapter_6_008'>铁布衫法</h2>
<p> <u>沙回子</u> ，得铁布衫大力法。骈其指，力斫之，可断牛项，横搠之，可洞牛腹。曾在<u>仇公子</u> <u>彭三</u> 家，悬木于空，遣两健仆极力撑去，猛反之，沙裸腹受木，砰然一声，木去远矣。又出其势，即石上，以木椎力击之，无少损。但畏刀耳。</p>
<h2 id='chapter_6_009'>大力将军</h2>
<p> <u>查伊璜</u> ，<u>浙</u> 人。清明饮野寺中，见殿前有古钟，大于两石瓮，而上下土痕手迹，滑然如新，疑之。俯窥其下，有竹筐受八升许，不知所贮何物。使数人抠耳，力掀举之，无少动。益骇。乃坐饮以伺其人。居无何，有乞儿入，携所得糗糒，堆累钟下。乃以一手起钟，一手掬饵置筐内，往返数四，始尽。已复合之，乃去。移时复来，探取食之。食已复探，轻若启椟。一座尽骇。<u>查</u> 问：“若男儿胡行乞？”答以：“啖啖多，无佣者。”<u>查</u> 以其健，劝投行伍。乞人愀然虑无阶。<u>查</u> 遂携归饵之，计其食，略倍五六人。为易衣履，又以五十金赠之行。</p>
<p>后十余年，<u>查</u> 犹子令于<u>闽</u> ，有<u>吴</u> 将军<u>六一</u> 者，忽来通谒。</p>
<p>款谈间，问：“<u>伊璜</u> 是君何人？”答言：“为诸父行，与将军何处有素？”曰：“是我师也。十年之别，颇复忆念。烦致先生一赐临也。”漫应之。自念：叔名贤，何得武弟子？</p>
<p>会<u>伊璜</u> 至，因告之。<u>伊璜</u> 茫不记忆。因其问讯之殷，即命仆马，投剌于门。将军趋出，逆诸大门之外。视之，殊昧生平。窃疑将军误，而将军伛偻益恭。肃客入，深启三四关，忽见女子往来，知为私廨，屏足立。将军又揖之。少间登堂，则卷帘者，移座者，并皆少姬。既坐，方拟展问，将军颐少动，一姬捧朝服至，将军遽起更衣。<u>查</u> 不知其何为。众姬捉袖整衿讫，先命数人捺<u>查</u> 座上不使动，而后朝拜，如觐君父。<u>查</u> 大愕，莫解所以。拜已，以便服侍坐，笑曰：“先生不忆举钟之乞人耶？”<u>查</u> 乃悟。既而华筵高列，家乐作于下。酒阑，群姬列侍。将军入室，请衽何趾，乃去。<u>查</u> 醉起迟，将军已于寝门外三问矣。<u>查</u> 不自安，辞欲返。将军投辖下钥，锢闭之。见将军日无他作，惟点数姬婢养厮卒，及骡马服用器具，督造记籍，戒无亏漏。<u>查</u> 以将军家政，故未深叩。一日，执籍谓<u>查</u> 曰：“不才得有今日，悉出高厚之赐。一婢一物，所不敢私，敢以半奉先生。”<u>查</u> 愕然不受。将军不听。出藏镪数万，亦两置之。按籍点照，古玩床几，堂内外罗列几满。<u>查</u> 固止之，将军不顾。稽婢仆姓名已，即命男为治装，女为敛器，且嘱敬事先生，百声悚应。又亲视姬婢登舆，厩卒捉马骡，阗咽并发，乃返别<u>查</u> 。后<u>查</u> 以修史一案，株连被收，卒得免，皆将军力也。</p>
<p> <u>异史氏</u> 曰：“厚施而不问其名，真侠烈古丈夫哉！而将军之报，其慷慨豪爽，尤千古所仅见。如此胸襟，自不应老于沟渎。以是知两贤之相遇，非偶然也。”</p>
<h2 id='chapter_6_010'>白莲教</h2>
<p> <u>白莲</u> 盗首<u>徐鸿儒</u> ，得左道之书，能役鬼神。小试之，观者尽骇，走门下者如鹜。于是阴怀不轨。因出一镜，言能鉴人终身。悬于庭，令人自照，或幞头，或纱帽，绣衣貂蝉，现形不一。人益怪愕。由是道路摇播，踵门求鉴者，挥汗相属。<u>徐</u> 乃宣言：“凡镜中文武贵官，皆如来佛注定龙华会中人。各宜努力，勿得退缩。”因亦对众自照，则冕旒龙衮，俨然王者。众相视而惊，大众齐伏。<u>徐</u> 乃建旂秉钺，罔不欢跃相从，冀符所照。不数月，聚党以万计，<u>滕</u> 、<u>峄</u> 一带，望风而靡。后大兵进剿，有<u>彭都司</u> 者，<u>长山</u> 人，艺勇绝伦。寇出二垂髫女与战。女俱双刃，利如霜，骑大马，喷嘶甚怒。飘忽盘旋，自晨达暮，彼不能伤<u>彭</u> ，<u>彭</u> 亦不能捷也。如此三日，<u>彭</u> 觉筋力俱竭，哮喘而卒。迨<u>鸿儒</u> 既诛，捉贼党械问之，始知刃乃木刀，骑乃木凳也。假兵马死真将军，亦奇矣！</p>
<h2 id='chapter_6_011'>颜氏</h2>
<p> <u>顺天</u> 某生，家贫，值岁饥，从父之<u>洛</u> 。性钝，年十七，裁能成幅。而丰仪秀美，能雅谑，善尺牍，见者不知其中之无有也。无何，父母继殁，孑然一身，授童蒙于<u>洛汭</u> 。时村中<u>颜</u> 氏有孤女，名<u>士裔</u> 也。少惠，父在时，尝教之读，一过辄记不忘。十数岁，学父吟咏。父曰：“吾家有女学士，惜不弁耳。”钟爱之，期择贵婿。父卒，母执此志，三年不遂，而母又卒。或劝适佳士，女然之而未就也。适邻妇逾垣来，就与攀谈。以字纸裹绣线，女启视，则某手翰，寄邻生者。反复之而好焉。邻妇窥其意，私语曰：“此翩翩一美少年，孤与卿等，年相若也。倘能垂意，妾嘱渠侬胹合之。”女脉脉不语。妇归，以意授夫。邻生故与生善，告之，大悦。有母遗金鸦镮，托委致焉。刻日成礼，鱼水甚欢。及睹生文，笑曰：“文与卿似是两人，如此，何日可成？”朝夕劝生研读，严如师友。敛昏，先挑烛据案自哦，为丈夫率，听漏三下，乃已。</p>
<p>如是年余，生制艺颇通，而再试再黜，身名蹇落，饔飧不给，抚情寂漠，嗷嗷悲泣。女诃之曰：“君非丈夫，负此弁耳！使我易髻而冠，青紫直芥视之！”生方懊丧，闻妻言，睒睗而怒曰：“闺中人，身不到场屋，便以功名富贵似汝厨下汲水炊白粥。若冠加于顶，恐亦犹人耳！”女笑曰：“君勿怒。俟试期，妾请易装相代。倘落拓如君，当不敢复藐天下士矣。”生亦笑曰：“卿自不知蘖苦，真宜使请尝试之。但恐绽露，为乡邻笑耳。”女曰：“妾非戏语。君尝言燕有故庐，请男装从君归，伪为弟。君以襁褓出，谁得辨其非？”生从之。女入房，巾服而出，曰：“视妾可作男儿否？”生视之，俨然一顾影少年也。生喜，遍辞里社。交好者薄有馈遗，买一羸蹇，御妻而归。</p>
<p>生叔兄尚在，见两弟如冠玉，甚喜，晨夕恤顾之。又见宵旰攻苦，倍益爱敬。雇一翦发雏奴，为供给使。暮后，辄遣去之。乡中吊庆，兄自出周旋，弟惟下帷读。居半年，罕有睹其面者。客或请见，兄辄代辞。读其文，瞲然骇异。或排闼而迫之，一揖便亡去。客睹丰采，又共倾慕。由此名大噪，世家争愿赘焉。叔兄商之，惟冁然笑。再强之，则言：“矢志青云，不及第，不婚也。”会学使案临，两人并出，兄又落。弟以冠军应试，中顺天第四，明年成进士，授<u>桐城</u> 令，有吏治。寻迁<u>河南</u> 道掌印御史，富埒王侯。因托疾乞骸骨，赐归田里。宾客填门，迄谢不纳。又自诸生以及显贵，并不言娶，人无不怪之者。归后，渐置婢。或疑其私，嫂察之，殊无苟且。</p>
<p>无何，明鼎革，天下大乱。乃谓嫂曰：“实相告：我小郎妇也。以男子阘茸，不能自立，负气自为之。深恐播扬，致天子召问，贻笑海内耳。”嫂不信。脱靴而示之足，始愕，视靴中，则败絮满焉。于是使生承其衔，仍闭门而雌伏矣。而生平不孕，遂出赀购妾。谓生曰：“凡人置身通显，则买姬媵以自奉；我宦迹十年，犹一身耳。君何福泽，坐享佳丽？”生曰：“面首三十人，请卿自置耳。”相传为笑。是时生父母，屡受覃恩矣。搢绅拜往，尊生以侍御礼。生羞袭闺衔，惟以诸生自安，终身未尝舆盖云。</p>
<p> <u>异史氏</u> 曰：“翁姑受封于新妇，可谓奇矣。然侍御而夫人也者，何时无之？但夫人而侍御者少耳。天下冠儒冠、称丈夫者，皆愧死矣！”</p>
<h2 id='chapter_6_012'>杜翁</h2>
<p> <u>杜翁</u> ，<u>沂水</u> 人。偶自市中出，坐墙下，以候同游。觉少倦，忽若梦，见一人持牒摄去。至一府署，从来所未经。一人戴瓦垅冠，自内出，则<u>青州</u> <u>张某</u> ，其故人也。见<u>杜</u> 惊曰：“<u>杜大哥</u> 何至此？”<u>杜</u> 言：“不知何事，但有勾牒。”<u>张</u> 疑其误，将为查验，乃嘱曰：“谨立此，勿他适。恐一迷失，将难救挽。”遂去，久之不出。惟持牒人来，自认其误，释令归。<u>杜</u> 别而行。途中遇六七女郎，容色媚好，悦而尾之。下道，趋小径，行十数步，闻<u>张</u> 在后大呼曰：“<u>杜大哥</u> ，汝将何往？”<u>杜</u> 迷恋不已。俄见诸女入一圭窦，心识为<u>王氏</u> 卖酒者之家。不觉探身门内，略一窥瞻，即见身在笠中，与诸小豭同伏。豁然自悟，已化豕矣。而耳中犹闻<u>张</u> 呼。大惧，急以首触壁。闻人言曰：“小豕颠矣。”还顾，已复为人。速出门，则<u>张</u> 候于途，责曰：“固嘱勿他往，何不听信？几至坏事！”遂把手送至市门，乃去。<u>杜</u> 忽醒，则身犹倚壁间。诣<u>王氏</u> 问之，果有一豕自触死云。</p>
<h2 id='chapter_6_013'>小谢</h2>
<p> <u>渭南</u> <u>姜部郎</u> 第，多鬼魅，常惑人，因徙去。留苍头门之而死，数易皆死，遂废之。里有<u>陶</u> 生<u>望三</u> 者，夙倜傥，好狎妓，酒阑辄去之。友人故使妓奔就之，亦笑内不拒，而实终夜无所沾染。尝宿<u>部郎</u> 家，有婢夜奔，生坚拒不乱，<u>部郎</u> 以是契重之。</p>
<p>家綦贫，又有“鼓盆之戚”，茆屋数椽，溽暑不堪其热，因请<u>部郎</u> 假废第。<u>部郎</u> 以其凶，故却之。生因作<span class="kindle-cn-specialtext-double">续无鬼论</span> 献<u>部郎</u> ，且曰：“鬼何能为！”<u>部郎</u> 以其请之坚，诺之。</p>
<p>生往除厅事。薄暮，置书其中，返取他物，则书已亡。怪之，仰卧榻上，静息以伺其变。食顷，闻步履声，睨之，见二女自房中出，所亡书，送还案上。一约二十，一可十七八，并皆姝丽，逡巡立榻下，相视而笑。生寂不动。长者翘一足踹生腹，少者掩口匿笑。生觉心摇摇若不自持，即急肃然端念，卒不顾。女近以左手捋髭，右手轻批颐颊，作小响，少者益笑。生骤起，叱曰：“鬼物敢尔！”二女骇奔而散。生恐夜为所苦，欲移归，又耻其言不掩，乃挑灯读。暗中鬼影憧憧，略不顾瞻。夜将半，烛而寝。始交睫，觉人以细物穿鼻，奇痒，大嚏，但闻暗处隐隐作笑声。生不语，假寐以俟之。俄见少女以纸条拈细股，鹤行鹭伏而至，生暴起诃之，飘窜而去。既寝，又穿其耳。终夜不堪其扰。鸡既鸣，乃寂无声，生始酣眠，终日无所睹闻。日既下，恍惚出现。生遂夜炊，将以达旦。长者渐曲肱几上，观生读，既而掩生卷。生怒捉之，即已飘散。少间，又抚之。生以手按卷读。少者潜于脑后，交两手掩生目，瞥然去，远立以哂。生指骂曰：“小鬼头！捉得便都杀却！”女子即又不惧。因戏之曰：“房中纵送，我都不解，缠我无益。”二女微笑，转身向灶，析薪溲米，为生执爨。生顾而奖曰：“两卿此为，不胜憨跳耶？”俄顷，粥熟，争以匕、箸、陶碗置几上。生曰：“感卿服役，何以报德？”女笑云：“饭中溲合砒、酖矣。”生曰：“与卿夙无嫌怨，何至以此相加。”啜已，复盛，争为奔走。生乐之，习以为常。</p>
<p>日渐稔，接坐倾语，审其姓名。长者云：“妾<u>秋容</u> ，<u>乔氏</u> ；彼<u>阮</u> 家<u>小谢</u> 也。”又研问所由来。<u>小谢</u> 笑曰：“痴郎！尚不敢一呈身，谁要汝问门第，作嫁娶耶？”生正容曰：“相对丽质，宁独无情？但阴冥之气，中人必死。不乐与居者，行可耳；乐与居者，安可耳。如不见爱，何必玷两佳人？如果见爱，何必死一狂生？”二女相顾动容，自此不甚虐弄之，然时而探手于怀，捋袴于地，亦置不为怪。</p>
<p>一日，录书未卒业而出，返则<u>小谢</u> 伏案头，操管代录。见生，掷笔睨笑。近视之，虽劣不成书，而行列疏整。生赞曰：“卿雅人也！苟乐此，仆教卿为之。”乃拥诸怀，把腕而教之画。<u>秋容</u> 自外入，色乍变，意似妒。<u>小谢</u> 笑曰：“童时尝从父学书，久不作，遂如梦寐。”<u>秋容</u> 不语。生喻其意，伪为不觉者，遂抱而授以笔，曰：“我视卿能此否？”作数字而起，曰：“<u>秋娘</u> 大好笔力！”<u>秋容</u> 乃喜。生于是折两纸为范，俾共临摹，生另一灯读。窃喜其各有所事，不相侵扰。倣毕，祗立几前，听生月旦。<u>秋容</u> 素不解读，涂鸦不可辨认，花判已，自顾不如<u>小谢</u> ，有惭色。生奖慰之，颜始霁。</p>
<p>二女由此师事生，坐为抓背，卧为按股，不惟不敢侮，争媚之。逾月，<u>小谢</u> 书居然端好，生偶赞之。<u>秋容</u> 大惭，粉黛淫淫，泪痕如线。生百端慰解之，乃已。因教之读，颖悟非常，指示一过，无再问者。与生竞读，常至终夜。<u>小谢</u> 又引其弟<u>三郎</u> 来，拜生门下。年十五六，姿容秀美。以金如意一钩为贽。生令与<u>秋容</u> 执一经，满堂咿唔，生于此设鬼帐焉。<u>部郎</u> 闻之喜，以时给其薪水。积数月，<u>秋容</u> 与<u>三郎</u> 皆能诗，时相酬唱。<u>小谢</u> 阴嘱勿教<u>秋容</u> ，生诺之；<u>秋容</u> 阴嘱勿教<u>小谢</u> ，生亦诺之。一日，生将赴试，二女涕泪持别。<u>三郎</u> 曰：“此行可以托疾免。不然，恐履不吉。”生以告疾为辱，遂行。</p>
<p>先是，生好以诗词讥切时事，获罪于邑贵介，日思中伤之。阴赂学使，诬以行简，淹禁狱中。资斧绝，乞食于囚人，自分已无生理。忽一人飘忽而入，则<u>秋容</u> 也，以馔具馈生。相向悲咽，曰：“<u>三郎</u> 虑君不吉，今果不谬。<u>三郎</u> 与妾同来，赴院申理矣。”数语而出，人不之睹。越日，部院出，<u>三郎</u> 遮道声屈，收之。<u>秋容</u> 入狱报生，返身往侦之，三日不返。生愁饿无聊，度一日如年岁。忽<u>小谢</u> 至，怆惋欲绝，言：“<u>秋容</u> 归，经由城隍祠，被西廊黑判强摄去，逼充御媵。<u>秋容</u> 不屈，今亦幽囚。妾驰百里，奔波颇殆，至北郭，被老棘刺吾足心，痛彻骨髓，恐不能再至矣。”因示之足，血殷凌波焉。出金三两，跛踦而没。部院勘<u>三郎</u> ，素非瓜葛，无端代控，将杖之，扑地遂灭，异之。览其状，情词悲侧。提生面鞫，问：“<u>三郎</u> 何人？”生伪为不知。部院悟其冤，释之。</p>
<p>既归，竟夕无一人。更阑，<u>小谢</u> 始至，惨然曰：“<u>三郎</u> 在部院，被廨神押赴冥司，冥王以<u>三郎</u> 义，令托生富贵家。<u>秋容</u> 久锢，妾以状投城隍，又被按阁，不得入，且复奈何？”生忿曰：“黑老魅何敢如此！明日仆其像，践踏为泥，数城隍而责之；案下吏暴横如此，渠在醉梦中耶！”悲愤相对，不觉四漏将残。<u>秋容</u> 飘然忽至，两人惊喜，急问。<u>秋容</u> 泣下曰：“今为郎万苦矣！判日以刀杖相逼，今夕忽放妾归，曰：‘我无他，原以爱故，既不愿，固亦不曾污玷。烦告<u>陶秋曹</u> ，勿见谴责。’”生闻少欢，欲与同寝，曰：“今日愿为卿死。”二女戚然曰：“向受开导，颇知义理，何忍以爱君者杀君乎？”执不可，然俛颈倾头，情均伉俪。二女以遭难故，妒念全消。</p>
<p>会一道士途遇生，顾谓“身有鬼气”。生以其言异，具告之。道士曰：“此鬼大好，不拟负他。”因书二符付生，曰：“归授两鬼，任其福命：如闻门外有哭女者，吞符急出，先到者可活。”生拜受，归嘱二女。后月余，果闻有哭女者。二女争奔而去，<u>小谢</u> 忙急，忘吞其符。见有丧舆过，<u>秋容</u> 直出，入棺而没。<u>小谢</u> 不得入，痛哭而返。生出视，则富室<u>郝</u> 氏殡其女。共见一女子入棺而去，方共惊疑，俄闻棺中有声，息肩发验，女已顿苏。因暂寄生斋外，罗守之。忽开目问<u>陶生</u> ，<u>郝</u> 氏研诘之，答云：“我非汝女也。”遂以情告。<u>郝</u> 未深信，欲舁归。女不从，径入生斋，偃卧不起，<u>郝</u> 乃识婿而去。生就视之，面庞虽异，而光艳不减<u>秋容</u> ，喜惬过望，殷叙平生。忽闻呜呜鬼泣，则<u>小谢</u> 哭于暗陬。心甚怜之，即移灯往，宽譬哀情，而衿袖淋浪，痛不可解。近晓始去。天明，<u>郝</u> 以婢媪赍送香奁，居然翁婿矣。暮入帷房，则<u>小谢</u> 又哭。如此六七夜，夫妇俱为惨动，不能成合卺之礼。</p>
<p>生忧思无策。<u>秋容</u> 曰：“道士，仙人也。再往求，倘得怜救。”生然之。迹道士所在，叩伏自陈。道士力言“无术”。生哀不已。道士笑曰：“痴生好缠人！合与有缘，请竭吾术。”乃从生来，索静室，掩扉坐，戒勿相问。凡十余日，不饮不食。潜窥之，瞑若睡。一日晨兴，有少女搴帘入，明眸皓齿，光艳照人。微笑曰：“跋履终夜，惫极矣！被汝纠缠不了，奔驰百里外，始得一好庐舍，道人载与俱来矣。待见其人，便相交付耳。”敛昏，<u>小谢</u> 至，女遽起迎抱之，翕然合为一体，仆地而僵。道士自室中出，拱手径去。拜而送之。及返，则女已苏。扶置床上，气体渐舒，但把足呻言趾股酸痛，数日始能起。</p>
<p>后生应试得通籍。有<u>蔡子经</u> 者，与同谱，以事过生，留数日。<u>小谢</u> 自邻舍归，<u>蔡</u> 望见之，疾趋相蹑。<u>小谢</u> 侧身敛避，心窃怒其轻薄。<u>蔡</u> 告生曰：“一事深骇物听，可相告否？”诘之，答曰：“三年前，少妹夭殒，经两夜而失其尸，至今疑念。适见夫人，何相似之深也？”生笑曰：“山荆陋劣，何足以方君妹？然既系同谱，义即至切，何妨一献妻孥。”乃入内，使<u>小谢</u> 衣殉装出。<u>蔡</u> 大惊曰：“真吾妹也！”因而泣下。生乃具述本末。<u>蔡</u> 喜曰：“妹子未死，吾将速归，用慰严慈。”遂去。过数日，举家皆至，后往来如<u>郝</u> 焉。</p>
<p> <u>异史氏</u> 曰：“绝世佳人，求一而难之，何遽得两哉！事千古而一见，惟不私奔女者能遘之也。道士其仙耶？何术之神也！苟有其术，丑鬼可交耳。”</p>
<h2 id='chapter_6_014'>缢鬼</h2>
<p> <u>范生</u> 者，宿于逆旅。食后，烛而假寐。忽一婢来，襆衣置椅上，又有镜奁揥箧，一一列案头，乃去。俄一少妇自房中出，发箧开奁，对镜栉掠，已而髻，已而簪，顾影徘徊甚久。前婢来，进匜沃盥。盥已捧帨，既，持沐汤去。妇解襆出裙帔，炫然新制，就着之，掩衿提领，结束周至。范不语，中心疑怪，谓必奔妇，将严装以就客也。妇妆讫，出长带，垂诸梁而结焉。讶之。妇从容跂双弯，引颈受缢。才一着带，目即含，眉即竖，舌出吻两寸许，颜色惨变如鬼。大骇奔出，呼告主人，验之已渺。主人曰：“曩子妇经于是，毋乃此乎？”吁！异哉！既死犹作其状，此何说也？</p>
<p> <u>异史氏</u> 曰：“冤之极而至于自尽，苦矣！然前为人而不知，后为鬼而不觉，所最难堪者，束装结带时耳。故死后顿忘其他，而独于此际此境，犹历历一作，是其所极不忘者也。”</p>
<h2 id='chapter_6_015'>吴门画工</h2>
<p> <u>吴门</u> 画工某，忘其名。喜绘<u>吕祖</u> ，每想像而神会之，希幸一遇。虔结在念，靡刻不存。一日，值群丐饮郊郭间，内一人敝衣露肘，而神采轩豁。心忽动，疑为<u>吕祖</u> 。谛视觉愈确，遂捉其臂曰：“君<u>吕祖</u> 也。”丐者大笑。某坚执为是，伏拜不起。丐者曰：“我即<u>吕祖</u> ，汝将奈何？”某叩头，但祈指教。丐者曰：“汝能相识，可谓有缘。然此处非语所，夜间当相见也。”再欲遮问，转盼已杳。骇叹而归。</p>
<p>至夜，果梦<u>吕祖</u> 来，曰：“念子志虑耑诚，特来一见。但汝骨气贪吝，不能为仙。我使子见一人可也。”即向空一招，遂有一丽人蹑空而下，服饰如贵嫔，容光袍仪，焕映一室。<u>吕祖</u> 曰：“此乃<u>董娘娘</u> ，子审志之。”既而又问：“记得否？”答：“已记之。”又曰：“勿忘却。”俄而丽者去，<u>吕祖</u> 亦去。醒而异之，即梦中所见，肖而藏之，终亦不解所谓。</p>
<p>后数年，偶游于都。会<u>董妃</u> 薨，上念其贤，将为肖像。诸工群集，口授心拟，终不能似。某忽触念梦中人，得无是耶？以图呈进。宫中传览，皆谓神肖。由是授宫中书，辞不受，赐万金。于是名大噪。贵戚家争遗重币，乞为先人传影。但悬空摹写，罔不曲似。浃辰之间，累数巨万。</p>
<p> <u>莱芜</u> <u>朱拱奎</u> 曾见其人。</p>
<h2 id='chapter_6_016'>林氏</h2>
<p> <u>济南</u> <u>戚安期</u> ，素佻达，喜狎妓。妻婉戒之，不听。妻<u>林氏</u> ，美而贤。会北兵入境，被俘去。暮宿途中，欲相犯。<u>林</u> 伪诺之。适兵佩刀系床头，急抽刀自刭死，兵举而委诸野。次日，拔舍去。有人传<u>林</u> 死，<u>戚</u> 痛悼而往。视之，有微息。负而归，目渐动，稍稍呻，扶其项，以竹管滴沥灌饮，能咽。<u>戚</u> 抚之曰：“卿万一能活，相负者必遭凶折！”半年，<u>林</u> 平复如故，但首为颈痕所牵，常若左顾。<u>戚</u> 不以为丑，爱恋逾于平昔。曲巷之游，从此绝迹。<u>林</u> 自觉形秽，将为置媵，<u>戚</u> 执不可。</p>
<p>居数年，<u>林</u> 不育，因劝纳婢。<u>戚</u> 曰：“业誓不二，鬼神宁不闻之？即嗣续不承，亦吾命耳。若未应绝，卿岂老不能生者耶？”<u>林</u> 乃托疾，使<u>戚</u> 独宿，遣婢<u>海棠</u> ，襆被卧其床下。既久，阴以宵情问婢，婢言无之。<u>林</u> 不信。至夜，戒婢勿往，自诣婢所卧。少间，闻床上睡息已动。潜起，登床扪之。<u>戚</u> 醒问谁，<u>林</u> 耳语曰：“我<u>海棠</u> 也。”<u>戚</u> 却拒曰：“我有盟誓，不敢更也。若似曩年，尚须汝奔就耶？”<u>林</u> 乃下床出。<u>戚</u> 自是孤眠。<u>林</u> 使婢托己往就之。<u>戚</u> 念妻生平曾未肯作不速之客，疑焉。摸其项，无痕，知为婢，又咄之。婢惭而退。既明，以情告<u>林</u> ，使速嫁婢。<u>林</u> 笑云：“君亦不必过执。倘得一丈夫子，即亦幸甚。”<u>戚</u> 曰：“苟背盟誓，鬼责将及，尚望延宗嗣乎？”</p>
<p> <u>林</u> 翼日笑语<u>戚</u> 曰：“凡农家者流，苗与秀不可知，播种常例不可违。晚间耕耨之期至矣。”<u>戚</u> 笑会之。既夕，<u>林</u> 灭烛呼婢，使卧己衾中。<u>戚</u> 入，就榻戏曰：“佃人来矣。深愧钱镈不利，负此良田。”婢不语。既而举事，婢小语曰：“私处小肿，颠猛不任！”<u>戚</u> 体意温恤之。事已，婢伪起溺，以<u>林</u> 易之。自此时值落红，辄一为之，而<u>戚</u> 不知也。</p>
<p>未几，婢腹震。<u>林</u> 每使静坐，不令给役于前。故谓<u>戚</u> 曰：“妾劝内婢，而君弗听。设尔日冒妾时，君误信之，交而得孕，将复如何？”<u>戚</u> 曰：“留犊鬻母。”<u>林</u> 乃不言。无何，婢举一子。<u>林</u> 暗买乳媪，抱养母家。积四五年，又产一子一女。长子名<u>长生</u> ，已七岁，就外祖家读。<u>林</u> 半月辄托归宁，一往看视。婢年益长，<u>戚</u> 时时促遣之，<u>林</u> 辄诺。婢日思儿女，<u>林</u> 从其愿，窃为上鬟，送诣母所。谓<u>戚</u> 曰：“日谓我不嫁<u>海棠</u> ，母家有义男，业配之。”</p>
<p>又数年，子女俱长成。值<u>戚</u> 初度，<u>林</u> 先期治具，为候宾友。<u>戚</u> 叹曰：“岁月骛过，忽已半世。幸各强健，家亦不至冻馁。所阙者，膝下一点。”<u>林</u> 曰：“君执拗，不从妾言，夫谁怨？然欲得男，两亦非难，何况一也。”<u>戚</u> 解颜曰：“既言不难，明日便索两男。”<u>林</u> 言：“易耳，易耳！”早起，命驾至母家，严妆子女，载与俱归。入门，令雁行立，呼父叩祝千秋。拜已而起，相顾嬉笑。<u>戚</u> 骇怪不解，<u>林</u> 曰：“君索两男，妾添一女。”始为详述本末。<u>戚</u> 喜曰：“何不早告？”曰：“早告，恐绝其母。今子已成立，尚可绝乎？”<u>戚</u> 感极，涕不自禁。乃迎婢归，偕老焉。</p>
<p>古有贤姬，如<u>林</u> 者，可谓圣矣！</p>
<h2 id='chapter_6_017'>胡大姑</h2>
<p> <u>益都</u> <u>岳于九</u> ，家有狐祟，布帛器具，辄被抛掷邻堵。蓄细葛，将取作服，见捆卷如故，解视，则边实而中虚，悉被翦去。诸如此类，不堪其苦。乱诟骂之。<u>岳</u> 戒止云：“恐狐闻。”狐在梁上曰：“我已闻之矣。”由是祟益甚。</p>
<p>一日，夫妻卧未起，狐摄衾服去。各白身蹲床上，望空哀祝之。忽见好女子自窗入，掷衣床头。视之，不甚修长，衣绛红，外袭雪花比甲。<u>岳</u> 着衣，揖之曰：“上仙有意垂顾，即勿相扰。请以为女，如何？”狐曰：“我齿较汝长，何得妄自尊？”又请为姊妹，乃许之。于是命家人皆呼以<u>胡大姑</u> 。</p>
<p>时<u>颜镇</u> <u>张八公子</u> 家，有狐居楼上，恒与人语。<u>岳</u> 问：“识之否？”答云：“是吾家<u>喜姨</u> ，何得不识？”<u>岳</u> 曰：“彼<u>喜姨</u> 曾不扰人，汝何不效之？”狐不听，扰如故。犹不甚祟他人，而专祟其子妇。履袜簪珥，往往弃道上；每食，辄于粥碗中埋死鼠或粪秽。妇辄掷碗骂骚狐，并不祷免。<u>岳</u> 祝曰：“儿女辈皆呼汝姑，何略无尊长体耶？”狐曰：“教汝子出若妇，我为汝媳，便相安免。”子妇骂曰：“淫狐不自惭，欲与人争汉子耶！”时妇坐衣笥上，忽见浓烟出尻下，熏热如笼。启视，藏裳俱烬，剩一二事，皆姑服也。又使<u>岳</u> 子出其妇，子不应。过数日，又促之，仍不应。狐怒，以石击之，额破裂，血流几毙。<u>岳</u> 益患之。</p>
<p> <u>西山</u> <u>李成爻</u> ，善符水，因币聘之。<u>李</u> 以泥金写红绢作符，三日始成。又以镜缚梃上，捉作柄，遍照宅中。使童子随视，有所见，即急告。至一处，童言墙上若犬伏，<u>李</u> 即戟手书符其处。既而禹步庭中，咒移时，即见家中犬豕并来，帖耳戢尾，若听教命。<u>李</u> 挥曰：“去！”即纷然鱼贯而去。又咒，群鸭即来，又挥去之。已而鸡至。<u>李</u> 指一鸡，大叱之。他鸡俱去，此鸡独伏，交翼长鸣，曰：“予不敢矣！”<u>李</u> 曰：“此物是家中所作<u>紫姑</u> 也。”家人并言不曾作。<u>李</u> 曰：“<u>紫姑</u> 今尚在。”因共忆三年前，曾为此戏，怪异即自尔日始也。遍搜之，见刍偶犹在厩梁上。<u>李</u> 取投火中。乃出一酒瓻，三咒三叱，鸡起径去。闻瓻口言曰：“<u>岳四</u> 很哉！数年后，当复来。”<u>岳</u> 乞付之汤火，<u>李</u> 不可，携去。或见其壁间挂数十瓶，塞口者皆狐也。言其以次纵之，出为祟，因此获聘金，居为奇货云。</p>
<h2 id='chapter_6_018'>细侯</h2>
<p> <u>昌化</u> <u>满生</u> ，设帐于<u>余杭</u> 。偶涉廛市，经临街阁下，忽有荔壳坠肩头。仰视，一雏姬凭阁上，妖姿要妙，不觉注目发狂。姬俯哂而入，询之，知为娼楼<u>贾氏</u> 女<u>细侯</u> 也。其声价颇高，自顾不能适愿。归斋冥想，终宵不枕。明日，往投以刺，相见，言笑甚欢，心志益迷。托故假贷同人，敛金如干，携以赴女，款洽臻至。即枕上口占一绝赠之云：</p>
<p class="kindle-cn-poem-center">膏腻铜盘夜未央，床头小语麝兰香。</p>
<p class="kindle-cn-poem-center">新鬟明日重妆凤，无复行云梦<u>楚王</u> 。</p>
<p class="kindle-cn-para-no-indent"> <u>细侯</u> 蹙然曰：“妾虽污贱，每愿得同心而事之。君既无妇，视妾可当家否？”生大悦，即叮咛，坚相约。<u>细侯</u> 亦喜曰：“吟咏之事，妾自谓无难，每于无人处，欲效作一首，恐未能便佳，为听观所讥。倘得相从，幸教妾也。”因问生家田产几何，答曰：“薄田半顷，破屋数椽而已。”<u>细侯</u> 曰：“妾归君后，当长相守，勿复设帐为也。四十亩聊足自给，十亩可以种黍，织五匹绢，纳太平之税有余矣。闭户相对，君读妾织，暇则诗酒可遣，千户侯何足贵！”生曰：“卿身价略可几多？”曰：“依媪贪志，何能盈也？多不过二百金足矣。可恨妾齿稚，不知重赀财，得辄归母，所私蓄者区区无多。君能办百金，过此即非所虑。”生曰：“小生之落寞，卿所知也，百金何能自致。有同盟友，令于<u>湖南</u> ，屡相见招，仆以道远，故惮于行。今为卿故，当往谋之。计三四月，可以归复，幸耐相候。”<u>细侯</u> 诺之。</p>
<p>生即弃馆南游，至则令已免官，以罣误居民舍，宦囊空虚，不能为礼。生落魄难返，就邑中授徒焉。三年，莫能归。偶笞弟子，弟子自溺死。东翁痛子而讼其师，因被逮囹圄。幸有他门人，怜师无过，时致馈遗，以是得无苦。</p>
<p> <u>细侯</u> 自别生，杜门不交一客。母诘知故，不可夺，亦姑听之。有富贾某，慕<u>细侯</u> 名，托媒于媪，务在必得，不靳直。<u>细侯</u> 不可。贾以负贩诣<u>湖南</u> ，敬侦生耗。时狱已将解，贾以金赂当事吏，使久锢之。归告媪云：“生已瘐死。”<u>细侯</u> 疑其信不确。媪曰：“无论<u>满生</u> 已死，纵或不死，与其从穷措大，以椎布终也，何如衣锦而厌粱肉乎？”<u>细侯</u> 曰：“<u>满生</u> 虽贫，其骨清也。守龌龊商，诚非所愿。且道路之言，何足凭信！”贾又转嘱他商，假作<u>满生</u> 绝命书寄<u>细侯</u> ，以绝其望。<u>细侯</u> 得书，惟朝夕哀哭。媪曰：“我自幼于汝，抚育良劬。汝成人二三年，所得报者，日亦无多。既不愿隶籍，即又不嫁，何以谋生活？”<u>细侯</u> 不得已，遂嫁贾。贾衣服簪珥，供给丰侈。年余，生一子。</p>
<p>无何，生得门人力，昭雪而出，始知贾之锢己也。然念素无隙，反复不得其由。门人义助资斧以归。既闻<u>细侯</u> 已嫁，心甚激楚，因以所苦，托市媪卖浆者达<u>细侯</u> ，<u>细侯</u> 大悲。方悟前此多端，悉贾之诡谋。乘贾他出，杀抱中儿，携所有亡归<u>满</u> ，凡贾家服饰，一无所取。贾归，怒质于官。官原其情，置不问。呜呼！<u>寿亭侯</u> 之归<u>汉</u> ，亦复何殊？顾杀子而行，亦天下之忍人也！</p>
<h2 id='chapter_6_019'>狼三则</h2>
<p>有屠人货肉归，日已暮。欻一狼来，瞰担中肉，似甚涎垂，步亦步，尾行数里。屠惧，示之以刃，则稍却；既走，又从之。屠无计，默念狼所欲者肉，不如姑悬诸树而蚤取之。遂钩肉，翘足挂树间，示以空空。狼乃止。屠即径归。昧爽往取肉，遥望树上悬巨物，似人缢死状，大骇。逡巡近之，则死狼也。仰首审视，见口中含肉，肉钩刺狼腭，如鱼吞饵。时狼革价昂，直十余金，屠小裕焉。缘木求鱼，狼则罹之，亦可笑已！</p>
<p>一屠晚归，担中肉尽，止有剩骨。途中两狼，缀行甚远。</p>
<p>屠惧，投以骨。一狼得骨止，一狼仍从；复投之，后狼止而前狼又至。骨已尽，而两狼之并驱如故。屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。少时，一狼径去；其一犬坐于前，久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。狼亦黠矣！而顷刻两毙，禽兽之变诈几何哉，止增笑耳！</p>
<p>一屠暮行，为狼所逼。道傍有夜耕者所遗行室，奔入伏焉。狼自苫中探爪入。屠急捉之，令不可去。顾无计可以死之，惟有小刀不盈寸，遂割破爪下皮，以吹豕之法吹之。极力吹移时，觉狼不甚动，方缚以带。出视，则狼胀如牛，股直不能屈，口张不得合。遂负之以归。非屠乌能作此谋也？</p>
<p>三事皆出于屠，则屠人之残，杀狼亦可用也。</p>
<h2 id='chapter_6_020'>美人首</h2>
<p>诸商寓居京舍。舍与邻屋相连，中隔板壁，板有松节脱处，穴如盏。忽女子探首入，挽凤髻，绝美，旋伸一臂，洁白如玉。众骇其妖，欲捉之，已缩去。少顷，又至，但隔壁不见其身。奔之，则又去之。一商操刀伏壁下，俄首出，暴决之，应手而落，血溅尘土。众惊告主人。主人惧，以其首首焉。逮诸商鞫之，殊荒唐。淹系半年，迄无情词，亦未有以人命讼者，乃释商，瘗女首。</p>
<h2 id='chapter_6_021'>刘亮采</h2>
<p>闻<u>济南</u> <u>怀利仁</u> 言：<u>刘公</u> <u>亮采</u> ，狐之后身也。初，太翁居南山，有叟造其庐，自言<u>胡</u> 姓。问所居，曰：“只在此山中。闲处人少，惟我两人，可与数晨夕，故来相拜识。”因与接谈，词旨便利，悦之。治酒相欢，醺而去。越日复来，愈益款厚。<u>刘</u> 云：“自蒙下交，分即最深。但不识家何里，焉所问兴居？”<u>胡</u> 曰：“不敢讳，实山中之老狐也。与若有夙因，故敢内交门下。固不能为翁福，亦不敢为翁祸，幸相信勿骇。”<u>刘</u> 亦不疑，更相契重。即叙年齿，<u>胡</u> 作兄，往来如昆季。有小休咎，亦以告。时<u>刘</u> 乏嗣，叟忽云：“公勿忧，我当为君后。”<u>刘</u> 讶其言怪。<u>胡</u> 曰：“仆算数已尽，投生有期矣。与其他适，何如生故人家？”<u>刘</u> 曰：“仙寿万年，何遂及此？”叟摇首云：“非汝所知。”遂去。夜果梦叟来，曰：“我今至矣。”既醒，夫人生男，是为<u>刘公</u> 。</p>
<p>公既长，身短，言词敏谐，绝类<u>胡</u> 。少有才名，壬辰成进士。为人任侠，急人之急，以故<u>秦</u> 、<u>楚</u> 、<u>燕</u> 、<u>赵</u> 之客，趾错于门；货酒卖饼者，门前成市焉。</p>
<h2 id='chapter_6_022'>蕙芳</h2>
<p> <u>马二混</u> ，居<u>青州</u> 东门内，以货面为业。家贫，无妇，与母共作苦。一日，媪独居，忽有美人来，年可十六七，椎布甚朴，而光华照人。媪惊顾穷诘，女笑曰：“我以贤郎诚笃，愿委身母家。”媪益惊曰：“娘子天人，有此一言，则折我母子数年寿！”女固请之。意必为侯门亡人，拒益力。女乃去。越三日，复来，留连不去。问其姓氏，曰：“母肯纳我，我乃言，不然，固无庸问。”媪曰：“贫贱佣保骨，得妇如此，不称亦不祥。”女笑坐床头，恋恋殊殷。媪辞之，言：“娘子宜速去，勿相祸。”女乃出门，媪视之西去。</p>
<p>又数日，西巷中<u>吕媪</u> 来，谓母曰：“邻女<u>董蕙芳</u> ，孤而无依，自愿为贤郎妇，胡弗纳？”母以所疑虑具白之。<u>吕</u> 曰：“乌有此耶？如有乖谬，咎在老身。”母大喜，诺之。<u>吕</u> 既去，媪扫室布席，将待子归往娶之。日将暮，女飘然自至。入室参母，起拜尽礼。告媪曰：“妾有两婢，未得母命，不敢进也。”媪曰：“我母子守穷庐，不解役婢仆。日得蝇头利，仅足自给。今增新妇一人，娇嫩坐食，尚恐不充饱；益之二婢，岂吸风所能活耶？”女笑曰：“婢来，亦不费母度支，皆能自得食。”问：“婢何在？”女乃呼：“<u>秋月</u> 、<u>秋松</u> ！”声未及已，忽如飞鸟堕，二婢已立于前。即令伏地叩母。既而<u>马</u> 归，母迎告之，<u>马</u> 喜。入室，见翠栋雕梁，侔于宫殿，中之几屏帘幕，光耀夺视。惊极，不敢入。女下床迎笑，睹之若仙。益骇，却退。女挽之，坐与温语。<u>马</u> 喜出非分，形神若不相属。即起，欲出行沽。女止曰：“勿须。”因命二婢治具。<u>秋月</u> 出一革袋，执向扉后，格格撼摆之。已而以手探入，壶盛酒，柈盛炙，触类熏腾。饮已而寝，则花罽锦裀，温腻非常。天明出门，则茅庐依旧。母子共奇之。</p>
<p>媪诣<u>吕</u> 所，将迹所由。入门，先谢其媒合之德。<u>吕</u> 讶云：“久不拜访，何邻女之曾托乎？”媪益疑，具言端委。<u>吕</u> 大骇，即同媪来视新妇。女笑逆之，极道作合之义。<u>吕</u> 见其惠丽，愕眙良久，即亦不辨，唯唯而已。女赠白木搔具一事，曰：“无以报德，姑奉此为姥姥爬背耳。”<u>吕</u> 受以归，审视则化为白金。<u>马</u> 自得妇，顿更旧业，门户一新。笥中貂锦无数，任<u>马</u> 取着，而出室门，则为布素，但轻暖耳。女所自衣亦然。</p>
<p>积四五年，忽曰：“我谪降人间十余载，因与子有缘，遂暂留止。今别矣。”<u>马</u> 苦留之，女曰：“请别择良偶，以承庐墓。我岁月当一至焉。”忽不见。<u>马</u> 乃娶<u>秦氏</u> 。后三年，七夕，夫妻方共语，女忽入，笑曰：“新偶良欢，不念故人耶？”<u>马</u> 惊起，怆然曳坐，便道衷曲。女曰：“我适送<u>织女</u> 渡河，乘间一相望耳。”两相依依，语无休止。忽空际有人呼<u>蕙芳</u> ，女急起作别。<u>马</u> 问其谁，曰：“余适同<u>双成</u> 姊来，彼不耐久伺矣。”<u>马</u> 送之。女曰：“子寿八旬，至期，我来收尔骨。”言已，遂逝。今<u>马</u> 六十余矣。其人但朴讷，无他长。</p>
<p> <u>异史氏</u> 曰：“<u>马生</u> 其名<u>混</u> ，其业亵，<u>蕙芳</u> 奚取哉？于此见仙人之贵朴讷诚笃也。余尝谓友人：若我与尔，鬼狐且弃之矣。所差不愧于仙人者，惟<u>混</u> 耳。”</p>
<h2 id='chapter_6_023'>山神</h2>
<p> <u>益都</u> <u>李会斗</u> ，偶山行，值数人籍地饮。见<u>李</u> 至，欢然并起，曳入座，竞觞之。视其柈馔，杂陈珍错。移时，饮甚欢，但酒味薄涩。忽遥有一人来，面狭长，可二三尺许，冠之高细称是。众惊曰：“山神至矣！”即都纷纷四去。<u>李</u> 亦伏匿坎窞中。既而起视，则肴酒一无所有，惟有破陶器贮溲浡，瓦片上盛蜥蜴数枚而已。</p>
<h2 id='chapter_6_024'>萧七</h2>
<p> <u>徐继长</u> ，<u>临淄</u> 人，居城东之<u>磨房庄</u> 。业儒未成，去而为吏。偶适姻家，道出<u>于氏</u> 殡宫。薄暮醉归，过其处，见楼阁繁丽，一叟当户坐。<u>徐</u> 酒渴思饮，揖叟求浆。叟起，邀客入，升堂授饮。饮已，叟曰：“曛暮难行，姑留宿，早旦而发如何也？”<u>徐</u> 亦疲殆，乐遵所请。叟命家人具酒奉客，即谓<u>徐</u> 曰：“老夫一言，勿嫌孟浪：郎君清门令望，可附婚姻，有幼女未字，欲充下陈，幸垂援拾。”<u>徐</u> 踧踖不知所对。叟即遣伻告其亲族，又传语令女郎妆束。顷之，峨冠博带者四五辈，先后并至，女郎亦炫妆出，姿容绝俗。于是交坐宴会。<u>徐</u> 神魂眩乱，但欲速寝。酒数行，坚辞不任。乃使小鬟引夫妇入帏，馆同爰止。<u>徐</u> 问其族姓，女自言：“萧姓，行七。”又复细审门阀，女曰：“身虽贱陋，配吏胥当不辱寞，何苦研穷？”<u>徐</u> 溺其色，款昵备至，不复他疑。女曰：“此处不可为家。审知汝家姊姊甚平善，或不拗阻，归除一舍，行将自至耳。”<u>徐</u> 应之。既而加臂于身，奄忽就寐。</p>
<p>既觉，则抱中已空。天色大明，松阴翳晓，身下籍黍穰尺许厚。骇叹而归，告妻。妻戏为除馆，设榻其中，阖门出，曰：“新娘子今夜至矣。”因与共笑。日既暮，妻戏曳<u>徐</u> 启门，曰：“新人得无已在室耶？”既入，则美人华妆坐榻上。见二人入，桥起逆之。夫妻大愕。女掩口局局而笑，参拜恭谨。妻乃治具，为之合欢。女早起操作，不待驱使。一日谓<u>徐</u> ：“姊姨辈俱欲来吾家一望。”<u>徐</u> 虑仓卒无以应客。女曰：“都知吾家不饶，将先赍馔具来，但烦吾家姊姊烹饪而已。”<u>徐</u> 告妻，妻诺之。晨炊后，果有人荷酒胾来，释担而去。妻为职庖人之役。晡后，六七女郎至，长者不过四十以来，围坐并饮，喧笑盈室。<u>徐</u> 妻伏窗以窥，惟见夫及七姐相向坐，他客皆不可睹。北斗挂屋角，欢然始去。女送客未返。妻入视案上，杯柈俱空。笑曰：“诸婢想俱饿，遂如狗舐砧。”少间，女还，殷殷相劳，夺器自涤，促嫡安眠。妻曰：“客临吾家，使自备饮馔，亦大笑话。明日合另邀致。”</p>
<p>逾数日，<u>徐</u> 从妻言，使女复召客。客至，恣意饮啖，惟留四簋，不加匕箸。<u>徐</u> 问之，群笑曰：“夫人谓吾辈恶，故留以待调人。”座间一女，年十八九，素舄缟裳，云是新寡，女呼为六姊，情态娇艳，善笑能口。与<u>徐</u> 渐洽，辄以谐语相嘲。行觞政，<u>徐</u> 为录事，禁笑谑。六姊频犯，连引十余爵，酡然径醉，芳体娇懒，荏弱难持。无何，亡去。<u>徐</u> 烛而觅之，则酣寝暗帏中。近接其吻，亦不觉。以手探裤，私处坟起。心旌方摇，席中纷唤<u>徐郎</u> ，乃急理其衣，见袖中有绫巾，窃之而出。迨于夜央，众客离席，六姊未醒。七姐入，摇之，始呵欠而起，系裙理发从众去。<u>徐</u> 拳拳怀念，不释于心。将于空处展玩遗巾，而觅之已渺。疑送客时遗落途间，执灯细照阶除，都复乌有，意顼顼不自得。女问之，<u>徐</u> 漫应之。女笑曰：“勿诳语，巾子人已将去，徒劳心目。”<u>徐</u> 惊，以实告，且言怀思。女曰：“彼与君无宿分，缘止此耳。”问其故，曰：“彼前身曲中女，君为士人，见而悦之，为两亲所阻，志不得遂，感疾阽危。使人语之曰：‘我已不起。但得若来，获一扪其肌肤，死无憾！’彼感此意，诺如所请。适以冗羁，未遽往，过夕而至，则病者已殒。是前世与君有一扪之缘也。过此即非所望。”后设筵再招诸女，惟六姊不至。<u>徐</u> 疑女妒，颇有怨怼。</p>
<p>女一日谓<u>徐</u> 曰：“君以六姊之故，妄相见罪。彼实不肯至，于我何尤？今八年之好，行将别矣，请为君极力一谋，用解从前之惑。彼虽不来，宁禁我不往？登门就之，或人定胜天，不可知。”<u>徐</u> 喜，从之。女握手，飘若履虚，顷刻至其家。黄甓广堂，门户曲折，与初见时无少异。岳父母并出，曰：“拙女久蒙温煦。老身以残年衰慵，有疏省问，或当不怪耶？”即张筵作会。女便问诸姊妹，母云：“各归其家，惟六姊在耳。”即唤婢请六娘子来，久之不出。女入，曳之以至，俯首简嘿，不似前此之谐。</p>
<p>少时，叟媪辞去。女谓六姊曰：“姐姐高自重，使人怨我！”六姊微哂曰：“轻薄郎何宜相近！”女执两人残卮，强使易饮，曰：“吻已接矣，作态何为？”少时，七姐亡去，室中止余二人。<u>徐</u> 遽起相逼，六姊宛转撑拒。<u>徐</u> 牵衣长跽而哀之，色渐和，相携入室。裁缓襦结，忽闻喊嘶动地，火光射闼。六姊大惊，推<u>徐</u> 起曰：“祸事忽临，奈何！”<u>徐</u> 忙迫不知所为，而女郎已窜避无迹矣。<u>徐</u> 怅然少坐，屋宇并失。猎者十余人，按鹰操刃而至，惊问：“何人夜伏于此？”<u>徐</u> 托言迷途，因告姓字。一人曰：“适逐一狐，见之否？”答云：“不见。”细认其处，乃<u>于氏</u> 殡宫也。怏怏而归。犹冀七姊复至，晨占雀喜，夕卜灯花，而竟无消息矣。<u>董玉玹</u> 谈。</p>
<h2 id='chapter_6_025'>乱离二则</h2>
<p>学师<u>刘芳辉</u> ，<u>京都</u> 人。有妹许聘<u>戴生</u> ，出阁有日矣。值北兵入境，父兄恐细弱为累，谋妆送<u>戴</u> 家。修饰未竟，乱兵纷入，父子分窜。女为<u>牛录</u> 俘去。从之数日，殊不少狎。夜则卧之别榻，饮食供奉甚殷。又掠一少年来，年与女相上下，仪采都雅。<u>牛录</u> 谓之曰：“我无子，将以汝继统绪，肯否？”少年唯唯。又指女谓曰：“如肯，即以此为汝妇。”少年喜，愿从所命。<u>牛录</u> 乃使同榻，浃洽甚乐。既而枕上各道姓氏，则少年即<u>戴生</u> 也。</p>
<p> <u>陕西</u> 某公，任盐秩，家累不从。值<u>姜瓖</u> 之变，故里陷为盗薮，音信隔绝。后乱平，遣人探问，则百里绝烟，无处可询消息。会以复命入都，有老班役丧偶，贫不能娶，公赉数金使买妇。时大兵凯旋，俘获妇口无算，插标市上，如卖牛马，遂携金就择之。自分金少，不敢问少艾。中一媪甚整洁，遂赎以归。媪坐床上，细认曰：“汝非某班役耶？”问所自知，曰：“汝从我儿服役，胡不识！”班役大骇，急告公。公视之，果母也。因而痛哭，倍偿之。班役以金多，不屑谋媪，见一妇年三十余，风范超脱，因赎之。既行，妇且走且顾，曰：“汝非某班役耶？”又惊问之，曰：“汝从我夫服役，如何不识！”班役益骇，导见公。公视之，真其夫人。又悲失声。一日而母妻重聚，喜不可已。乃以百金为班役娶美妇焉。意必公有大德，所以鬼神为之感应。惜言者忘其姓字，秦中或有能道之者。</p>
<p> <u>异史氏</u> 曰：“炎昆之祸，玉石不分，诚然哉！若公一门，是以聚而传者也。<u>董思白</u> 之后，仅有一孙，今亦不得奉其祭祀，亦朝士之责也。悲夫！”</p>
<h2 id='chapter_6_026'>豢蛇</h2>
<p> <u>泗水</u> 山中，旧有禅院，四无村落，人迹罕及，有道士栖止其中。或言内多大蛇，故游人益远之。一少年入山罗鹰，入既深，无所归宿，遥见兰若，趋投之。道士惊曰：“居士何来？幸不为儿辈所见！”即命坐，具粥。食未已，一巨蛇入，粗十余围，昂首向客，怒目电。客大惧。道士以掌击其额，呵曰：“去！”蛇乃俯首入东室。蜿蜒移时，其躯始尽，盘伏其中，一室尽满。客大惧，摇战。道士曰：“此平时所豢养。有我在，不妨，所患者，客自遇之耳。”客甫坐，又一蛇入，较前略小，约可五六围。见客遽止，睒吐舌如前状。道士又叱之，亦入室去。室无卧处，半绕梁间，壁上土摇落有声。客益惧，终夜不寝。早起欲归，道士送之。出屋门，见墙上阶下，大如盎盏者，行卧不一。见生人，皆有吞噬状。客惧，依道士肘腋而行，使送出谷口，乃归。</p>
<p>余乡有客<u>中州</u> 者，寄宿<u>蛇佛寺</u> 。寺僧具晚餐，肉汤甚美，而段段皆圆，类鸡项。疑问寺僧：“杀鸡几何，遂得多项？”僧曰：“此蛇段耳。”客大惊，有出门而哇者。既寝，觉胸上蠕蠕。摸之，则蛇也，顿起骇呼。僧起曰：“此常事，乌足骇！”因以火照壁间，大小满墙，榻上下皆是也。次日，僧引入佛殿。佛座下有巨井，井中蛇粗如巨甕，探首井边而不出。爇火下视，则蛇子蛇孙以数百万计，族居其中。僧云：“昔蛇出为害，佛坐其上以镇之，其患始平”云。</p>
<h2 id='chapter_6_027'>雷公</h2>
<p> <u>亳州</u> 民<u>王从简</u> ，其母坐室中，值小雨冥晦，见雷公持锤，振翼而入。大骇，急以器中便溺倾注之。雷公沾秽，若中刀斧，反身疾逃。极力展腾，不得去，颠倒庭际，嗥声如牛。天上云渐低，渐与檐齐。云中萧萧如马鸣，与雷公相应。少时，雨暴澍，身上恶浊尽洗，乃作霹雳而去。</p>
<h2 id='chapter_6_028'>菱角</h2>
<p> <u>胡大成</u> ，<u>楚</u> 人。其母素奉佛。<u>成</u> 从塾师读，道由观音祠，母嘱过必入叩。一日，至祠，有少女挽儿遨戏其中，发裁掩颈，而风致娟然。时<u>成</u> 年十四，心好之。问其姓氏，女笑云：“我祠西<u>焦画工</u> 女<u>菱角</u> 也。问将何为？”<u>成</u> 又问：“有婿家无？”女酡然曰：“无也。”<u>成</u> 言：“我为若婿，好否？”女惭云：“我不能自主。”而眉目澄澄，上下睨成，意似欣属焉。<u>成</u> 乃出。女追而遥告曰：“<u>崔尔诚</u> ，吾父所善，用为媒，无不谐。”<u>成</u> 曰：“诺。”因念其慧而多情，益倾慕之。归，向母实白心愿。母止此儿，常恐拂之，即浼<u>崔</u> 作冰。<u>焦</u> 责聘财奢，事已不就。<u>崔</u> 极言成清族美才，<u>焦</u> 始许之。</p>
<p> <u>成</u> 有伯父，老而无子，授教职于<u>湖北</u> 。妻卒任所，母遣<u>成</u> 往奔其丧。数月将归，伯又病，亦卒。淹留既久，适大寇据<u>湖南</u> ，家耗遂隔。<u>成</u> 窜民间，吊影孤惶而已。一日，有媪年四十八九，萦回村中，日昃不去。自言：“离乱罔归，将以自鬻。”或问其价，言：“不屑为人奴，亦不愿为人妇，但有母我者，则从之，不较直。”闻者皆笑。<u>成</u> 往视之，面目间有一二颇肖其母，触于怀而大悲。自念只身，无缝纫者，遂邀归，执子礼焉。媪喜，便为炊饭织屦，劬劳若母。拂意辄谴之，而少有疾苦，则濡煦过于所生。忽谓曰：“此处太平，幸可无虞。然儿长矣，虽在羁旅，大伦不可废。三两日，当为儿娶之。”<u>成</u> 泣曰：“儿自有妇，但间阻南北耳。”媪曰：“大乱时，人事翻覆，何可株待？”<u>成</u> 又泣曰：“无论结发之盟不可背，且谁以娇女付萍梗人？”媪不答，但为治帘幌衾枕，甚周备，亦不识所自来。</p>
<p>一日，日既夕，戒<u>成</u> 曰：“烛坐勿寐，我往视新妇来也未。”遂出门去。三更既尽，媪不返，心大疑。俄闻门外哗，出视，则一女子坐庭中，蓬首啜泣。惊问：“何人？”亦不语。良久，乃言曰：“娶我来，即亦非福，但有死耳！”<u>成</u> 大惊，不知其故。女曰：“我少受聘于<u>胡大成</u> ，不意<u>胡</u> 北去，音信断绝。父母强以我归汝家。身可致，志不可夺也！”<u>成</u> 闻而哭曰：“既我是<u>胡某</u> 。卿<u>菱角</u> 耶？”女收涕而骇，不信。相将入室，即灯审顾，曰：“得无梦耶？”于是转悲为喜，相道离苦。</p>
<p>先是乱后，<u>湖南</u> 百里，涤地无类。<u>焦</u> 携家窜<u>长沙</u> 之东，又受<u>周生</u> 聘。乱中不能成礼，期是夕送诸其家。女泣不盥栉，家中强置车中。至途次，女颠坠车下。遂有四人荷肩舆至，云是<u>周</u> 家迎女者，即扶升舆，疾行若飞，至是始停。一老姥曳入，曰：“此汝夫家，但入勿哭。汝家婆婆，旦晚将至矣。”乃去。<u>成</u> 诘知情事，始悟媪神人也。夫妻焚香共祷，愿得母子复聚。母自戎马戒严，同俦人妇奔伏涧谷。一夜，噪言寇至，即并张皇四匿。有童子以骑授母。母急不暇问，扶肩而上，轻迅剽遫，瞬息至湖上，马踏水奔腾，蹄下不波。无何，扶下，指一户云：“此中可居。”母将启谢，回视其马，化为金毛犼，高丈余，童子超乘而去。母以手挝门，豁然启扉。有人出问，怪其音熟，视之，<u>成</u> 也。母子抱哭。妇亦惊起，一门欢慰。疑媪为大士现身，由此持<span class="kindle-cn-specialtext-double">观音经咒</span> 益虔。遂流寓<u>湖北</u> ，治田庐焉。</p>
<h2 id='chapter_6_029'>饿鬼</h2>
<p> <u>马永</u> ，<u>齐</u> 人。为人贪，无赖，家卒屡空，乡人戏而名之“饿鬼”。年三十余，日益窭，衣百结鹑，两手交其肩，在市上攫食。人尽弃之，不以齿。</p>
<p>邑有<u>朱叟</u> 者，少携妻居于五都之市，操业不雅。暮岁归其乡，大为士类所口，而<u>朱</u> 洁行为善，人始稍稍礼貌之。一日，值<u>马</u> 攫食不偿，为肆人所苦。怜之，代给其直。引归，赠以数百，俾作本。<u>马</u> 去，不肯谋业，坐而食。无何，赀复匮，仍蹈旧辙。而常惧与<u>朱</u> 遇，去之临邑。暮宿学宫，冬夜凛寒，辄摘圣贤颠上旒而煨其板。学官知之，怒欲加刑。<u>马</u> 哀免，愿为先生生财。学官喜，纵之去。<u>马</u> 探某生殷富，登门强索赀，故挑其怒，乃以刀自劙，诬而控诸学。学官勒取重赂，始免申黜。诸生因而共愤，公质县尹。尹廉得实，笞四十，梏其颈，三日毙焉。是夜，<u>朱叟</u> 梦<u>马</u> 冠带而入，曰：“负公大德，今来相报。”既寤，妾举子。叟知为<u>马</u> ，名以<u>马儿</u> 。少不慧，喜其能读。二十余，竭力经纪，得入邑泮。后考试寓旅邸，昼卧床上，见壁间悉糊旧艺，视之，有<span class="kindle-cn-specialtext-double">犬之性</span> 四句题，心畏其难，读而志之。入场，适是其题，录之，得优等，食饩焉。六十余，补临邑训导。官数年，曾无一道义交。惟袖中出青蚨，则作鸬鹚笑，不则睫毛一寸长，棱棱若不相识。偶大令以诸生小故，判令薄惩，辄酷掠如治盗贼。有讼士子者，即富来叩门矣。如此多端，诸生不复可耐。而年近七旬，臃肿聋瞆，每向人物色黑须药。有狂生某，剉茜根绐之。天明共视，如庙中所塑灵官状。大怒，拘生，生已早夜亡去。以此愤气中结，数月而死。</p>
<h2 id='chapter_6_030'>考弊司</h2>
<p> <u>闻人生</u> ，<u>河南</u> 人。抱病经日，见一秀才入，伏谒床下，谦抑尽礼。已而请生少步，把臂长语，剌剌且行，数里外犹不言别。生伫足，拱手致辞。秀才云：“更烦移趾，仆有一事相求。”生问之，答云：“吾辈悉属考弊司辖。司主名虚肚鬼王。初见之，例应割髀肉，浼君一缓颊耳。”生惊问：“何罪而至于此？”曰：“不必有罪，此是旧例。若丰于贿者，可赎也。然而我贫。”生曰：“我素不稔鬼王，何能效力？”曰：“君前世是伊大父行，宜可听从。”</p>
<p>言次，已入城郭。至一府署，廨宇不甚弘厂，惟一堂高广，堂下两碣东西立，绿书大于栲栳，一云“孝弟忠信”，一云“礼义廉耻”。躇阶而进，见堂上一扁，大书“考弊司”。楹间，板雕翠字一联云：“曰校、曰序、曰庠，两字德行阴教化；上士、中士、下士，一堂礼乐鬼门生。”游览未已，官已出，鬈发鲐背，若数百年人，而鼻孔撩天，唇外倾，不承其齿。从一主簿吏，虎首人身。又十余人列侍，半狞恶若山精。秀才曰：“此鬼王也。”生骇极，欲却退。鬼王已睹，降阶揖生上，便问兴居。生但诺。又问：“何事见临？”生以秀才意具白之。鬼王色变曰：“此有成例，即父命所不敢承！”气象森凛，似不可入一词。生不敢言，骤起告别，鬼王侧行送之，至门外始返。</p>
<p>生不归，潜入以观其变。至堂下，则秀才已与同辈数人，交臂历指，俨然在徽中。一狞人持刀来，裸其股，割片肉，可骈三指许。秀才大嗥欲嗄。生少年负义，愤不自持，大呼曰：“惨惨如此，成何世界！”鬼王惊起，暂命止割，履逆生。生忿然已出，遍告市人，将控上帝。或笑曰：“迂哉！蓝蔚苍苍，何处觅上帝而诉之冤也？此辈惟与阎罗近，呼之或可应耳。”乃示之途。趋而往，果见殿陛威赫，阎罗方坐，伏阶号屈。王召讯已，立命诸鬼绾绁提锤而去。少顷，鬼王及秀才并至。审其情确，大怒曰：“怜尔夙世攻苦，暂委此任，候生贵家，今乃敢尔！其去若善筋，增若恶骨，罚令生生世世不得发迹也！”鬼乃棰之，仆地，颠落一齿，以刀割指端，抽筋出，亮白如丝。鬼王呼痛，声类斩豕。手足并抽讫，有二鬼押去。</p>
<p>生稽首而出。秀才从其后，感荷殷殷。挽送过市，见一户，垂朱帘，帘内一女子，露半面，容妆绝美。生问：“谁家？”秀才曰：“此曲巷也。”既过，生低徊不能舍，遂坚止秀才。秀才曰：“君为仆来，而令踽踽以去，心何忍。”生固辞，乃去。生望秀才去远，急趋入帘内。女接见，喜形于色。入室促坐，相道姓名。女自言：“<u>柳氏</u> ，小字<u>秋华</u> 。”一妪出，为具肴酒。酒阑，入帷，欢爱殊浓，切切订婚嫁。既曙，妪入曰：“薪水告竭，要耗郎君金赀，奈何！”生顿念腰橐空虚，惶愧无声。久之，曰：“我实不曾携得一文，宜署券保，归即奉酬。”妪变色曰：“曾闻夜度娘索逋欠耶？”<u>秋华</u> 蹙，不作一语。生暂解衣为质，妪持笑曰：“此尚不能偿酒直耳！”呶呶不满志，与女俱入。生惭。移时，犹冀女出展别，再订前约。久久无音，潜入窥之，见妪与<u>秋华</u> ，自肩以上化为牛鬼，目睒睒相对立。大惧趋出，欲归，则百道歧出，莫知所从。问之市人，并无知其村名者。徘徊廛肆之间，历两昏晓，凄意含酸，响肠鸣饿，进退无以自决。忽秀才过，望见之，惊曰：“何尚未归，而简亵若此？”生颜莫对。秀才曰：“有之矣！得勿为花夜叉所迷耶？”遂盛气而往，曰：“<u>秋华</u> 母子，何遽不少施面目耶！”去少时，即以衣来付生，曰：“淫婢无礼，已叱骂之矣。”送生至家，乃别而去。生暴绝，三日而苏，言之历历。</p>
<h2 id='chapter_6_031'>阎罗</h2>
<p> <u>沂州</u> <u>徐公星</u> ，自言夜作阎罗王。州有<u>马生</u> 亦然。<u>徐公</u> 闻之，访诸其家，问<u>马</u> 昨夕冥中处分何事。<u>马</u> 言：“无他事，但送<u>左萝石</u> 升天。天上堕莲花，朵大如屋”云。</p>
<h2 id='chapter_6_032'>大人</h2>
<p> <u>长山</u> <u>李</u> 孝廉<u>质君</u> 诣<u>青州</u> ，途中遇六七人，语音类燕。审视两颊，俱有瘢，大如钱。异之，因问何病之同。客曰：旧岁客<u>云南</u> ，日暮失道，入大山中，绝壑巉岩，不可得出。谷中有大树一章，条数尺，绵绵下垂，荫广亩余。诸客计无所之，因共系马解装，旁树栖止。夜深，虎豹鸮鸱，次第嗥动，诸客抱膝相向，不能寐。忽见一大人来，高以丈计。客团伏，莫敢息。大人至，以手攫马而食，六七匹顷刻都尽。既而折树上长条，捉人首穿腮，如贯鱼状。贯讫，提行数步，条毳折有声。大人似恐坠落，乃屈条之两端，压以巨石而去。客觉其去远，出佩刀，自断贯条，负痛疾走。未数武，见大人又导一人俱来。客惧，伏丛莽中。见后来者更巨，至树下，往来巡视，似有所求而不得。已乃声啁啾，似巨鸟鸣，意甚怒，盖怒大人之绐己也。因以掌批其颊。大人伛偻顺受，无敢少争。俄而俱去。</p>
<p>诸客始仓皇出。荒窜良久，遥见岭头有灯火，群趋之。至则一男子居石室中。客入环拜，兼告所苦。男子曳令坐，曰：“此物殊可恨，然我亦不能箝制。待舍妹归，可与谋也。”无何，一女子荷两虎自外入，问客何来。诸客叩伏而告以故。女子曰：“久知两个为孽，不图凶顽若此！当即除之。”于石室中出铜锤，重三四百觔，出门遂逝。男子煮虎肉飨客，肉未熟，女子已返，曰：“彼见我欲遁，追之数十里，断其一指而还。”因以指掷地，大于胫骨焉。众骇极，问其姓氏，不答。少间，肉熟，客创痛不食。女以药屑遍糁之，痛顿止。天明，女子送客至树下，行李俱在。各负装行十余里，经昨夜斗处，女子指示之，石窪中残血尚存盆许。出山，女子始别而返。</p>
<h2 id='chapter_6_033'>向杲</h2>
<p> <u>向杲</u> 字<u>初旦</u> ，<u>太原</u> 人，与庶兄<u>晟</u> ，友于最敦。<u>晟</u> 狎一妓，名<u>波斯</u> ，有割臂之盟，以其母取直奢，所约不遂。适其母欲从良，愿先遣<u>波斯</u> 。有<u>庄公子</u> 者，素善<u>波斯</u> ，请赎为妾。<u>波斯</u> 谓母曰：“既愿同离水火，是欲出地狱而登天堂也。若妾媵之，相去几何矣！肯从奴志，向生其可。”母诺之，以意达<u>晟</u> 。时<u>晟</u> 丧偶未婚，喜，竭赀聘<u>波斯</u> 以归。<u>庄</u> 闻，怒夺所好，途中偶逢，大加诟骂。<u>晟</u> 不服，遂嗾从人折棰笞之，垂毙，乃去。<u>杲</u> 闻奔视，则兄已死。不胜哀愤，具造赴郡。<u>庄</u> 广行贿赂，使其理不得伸。<u>杲</u> 隐忿中结，莫可控诉，惟思要路刺杀<u>庄</u> 。日怀利刃，伏于山径之莽。久之，机渐泄。<u>庄</u> 知其谋，出则戒备甚严。闻<u>汾州</u> 有<u>焦桐</u> 者，勇而善射，以多金聘为卫。<u>杲</u> 无计可施，然犹日伺之。</p>
<p>一日，方伏，雨暴作，上下沾濡，寒战颇苦。既而烈风四塞，冰雹继至，身忽然痛痒不能复觉。岭上旧有山神祠，强起奔赴。既入庙，则所识道士在内焉。先是，道士尝行乞村中，<u>杲</u> 辄饭之，道士以故识<u>杲</u> 。见<u>杲</u> 衣服濡湿，乃以布袍授之，曰：“姑易此。”<u>杲</u> 易衣，忍冻蹲若犬，自视，则毛革顿生，身化为虎。道士已失所在。心中惊恨。转念：得仇人而食其肉，计亦良得。下山伏旧处，见己尸卧丛莽中，始悟前身已死，犹恐葬于乌鸢，时时逻守之。越日，<u>庄</u> 始经此，虎暴出，于马上扑<u>庄</u> 落，龁其首，咽之。<u>焦桐</u> 返马而射，中虎腹，蹷然遂毙。<u>杲</u> 在错楚中，恍若梦醒，又经宵，始能行步，厌厌以归。家人以其连夕不返，方共骇疑，见之，喜相慰问。<u>杲</u> 但卧，蹇涩不能语。少间，闻<u>庄</u> 信，争即床头庆告之。<u>杲</u> 乃自言：“虎即我也。”遂述其异。由此传播。<u>庄子</u> 痛父之死甚惨，闻而恶之，因讼<u>杲</u> 。官以其事诞而无据，置不理焉。</p>
<p> <u>异史氏</u> 曰：“壮士志酬，必不生返，此千古所悼恨也。借人之杀以为生，仙人之术亦神哉！然天下事足发指者多矣。使怨者常为人，恨不令暂作虎！”</p>
<h2 id='chapter_6_034'>董公子</h2>
<p> <u>青州</u> <u>董尚书</u> 可畏，家庭严肃，内外男女，不敢通一语。一日，有婢仆调笑于中门之外，公子见而怒叱之，各奔去。及夜，公子偕僮卧斋中。时方盛暑，室门洞敞。更深时，僮闻床上有声甚厉，惊醒。月影中，见前仆提一物出门去。以其家人故，弗深怪，遂复寐。忽闻靴声訇然，一伟丈夫赤面修髯，似<u>寿亭侯</u> 像，捉一人头入。僮惧，蛇行入床下。闻床上支支格格，如振衣，如摩腹，移时始罢。靴声又响，乃去。僮伸颈渐出，见窗棂上有晓色。以手扪床上，着手沾湿，嗅之血腥。大呼公子，公子方醒。告而火之，血盈枕席。大骇，不知其故。</p>
<p>忽有官役叩门。公子出见，役愕然，但言怪事。诘之，告曰：“适衙前一人神色迷罔，大声曰：‘我杀主人矣！’众见其衣有血污，执而白之官。审知为公子家人。渠言已杀公子，埋首于关庙之侧。往验之，穴土犹新，而首则并无。”公子骇异，趋赴公庭，见其人即前狎婢者也。因述其异。官甚惶惑，重责而释之。公子不欲结怨于小人，以前婢配之，令去。积数日，其邻堵者，夜闻仆房中一声震响若崩裂，急起呼之，不应。排闼入视，见夫妇及寝床，皆截然断而为两，木肉上俱有削痕，似一刀所断者。关公之灵迹最多，未有奇于此者也。</p>
<h2 id='chapter_6_035'>周三</h2>
<p> <u>泰安</u> <u>张太华</u> ，富吏也。家有狐扰，遣制罔效。陈其状于州尹，尹亦不能为力。时州之东亦有狐居村民家，人共见为一白发叟。叟与居人通吊问，如世人礼。自云行二，都呼为<u>胡二爷</u> 。适有诸生谒尹，间道其异。尹为吏策，使往问叟。时东村人有作隶者，吏访之，果不诬，因与俱往。即隶家设筵招<u>胡</u> ，<u>胡</u> 至，揖让酬酢，无异常人。吏告所求，<u>胡</u> 曰：“我固悉之，但不能为君效力。仆友人<u>周三</u> ，侨居<u>岳庙</u> ，宜可降伏，当代求之。”吏喜，申谢。<u>胡</u> 临别与吏约，明日张筵于<u>岳庙</u> 之东。吏领教。<u>胡</u> 果导<u>周</u> 至。<u>周</u> 虬髯铁面，服袴褶。饮数行，向吏曰：“适<u>胡</u> 二弟致尊意，事已尽悉。但此辈实繁有徒，不可善谕，难免用武。请即假馆君家，微劳所不敢辞。”吏转念：去一狐，得一狐，是以暴易暴也，游移不敢即应。<u>周</u> 已知之，曰：“无畏，我非他比，且与君有喜缘，请勿疑。”吏诺之。<u>周</u> 又嘱明日偕家人阖户坐室中，幸勿哗。吏归，悉遵所教。俄闻庭中攻击刺斗之声，逾时始定。启关出视，血点点盈阶上。墀中有小狐首数枚，大如碗盏焉。又视所除舍，则<u>周</u> 危坐其中，拱手笑曰：“蒙重托，妖类已荡灭矣。”自是馆于其家，相见如主客焉。</p>
<h2 id='chapter_6_036'>鸽异</h2>
<p>鸽类甚繁，<u>晋</u> 有坤星，<u>鲁</u> 有鹤秀，<u>黔</u> 有腋蝶，<u>梁</u> 有翻跳，越有诸尖，皆异种也。又有靴头、点子、大白、黑石、夫妇雀、花狗眼之类，名不可屈以指，惟好事者能辨之也。<u>邹平</u> <u>张公子</u> 幼量，癖好之，按经而求，务尽其种。其养之也，如保婴儿，冷则疗以粉草，热则投以盐颗。鸽善睡，睡太甚，有病麻痹而死者。<u>张</u> 在<u>广陵</u> ，以十金购一鸽，体最小，善走，置地上，盘旋无已时，不至于死不休也，故常须人把握之。夜置群中，使惊诸鸽，可以免痹股之病，是名“夜游”。<u>齐</u> <u>鲁</u> 养鸽家，无如公子最，公子亦以鸽自诩。</p>
<p>一夜，坐斋中，忽一白衣少年叩扉入，殊不相识。问之，答曰：“漂泊之人，姓名何足道。遥闻畜鸽最盛，此亦生平所好，愿得寓目。”<u>张</u> 乃尽出所有，五色俱备，灿若云锦。少年笑曰：“人言果不虚，公子可谓尽养鸽之能事矣。仆亦携有一两头，颇愿观之否？”<u>张</u> 喜，从少年去。月色冥漠，野圹萧条，心窃疑惧。少年指曰：“请勉行，寓屋不远矣。”又数武，见一道院，仅两楹。少年握手入，昧无灯火。少年立庭中，口中作鸽鸣。忽有两鸽出，状类常鸽，而毛纯白，飞与檐齐，且鸣且斗，每一扑，必作觔斗。少年挥之以肱，连翼而去。复撮口作异声，又有两鸽出，大者如鹜，小者裁如拳，集阶上，学鹤舞。大者延颈立，张翼作屏，宛转鸣跳，若引之；小者上下飞鸣，时集其顶，翼翩翩如燕子落蒲叶上，声细碎，类鼗鼓；大者伸颈不敢动。鸣愈急，声变如磬，两两相和，间杂中节。既而小者飞起，大者又颠倒引呼之。<u>张</u> 嘉叹不已，自觉望洋可愧。遂揖少年，乞求分爱，少年不许。又固求之。少年乃叱鸽去，仍作前声，招二白鸽来，以手把之，曰：“如不嫌憎，以此塞责。”接而玩之，睛映月作琥珀色，两目通透，若无隔阂，中黑珠圆于椒粒，启其翼，胁肉晶莹，脏腑可数。<u>张</u> 甚奇之，而意犹未足，诡求不已。少年曰：“尚有两种未献，今不敢复请观矣。”方竞论间，家人燎麻炬入寻主人。回视少年，化白鸽，大如鸡，冲霄而去。又目前院宇都渺，盖一小墓，树二柏焉。与家人抱鸽，骇叹而归。试使飞，驯异如初，虽非其尤，人世亦绝少矣。于是爱惜臻至。积二年，育雌雄各三。虽戚好求之，不得也。</p>
<p>有父执某公，为贵官。一日，见公子，问：“畜鸽几许？”公子唯唯以退。疑某意爱好之也，思所以报而割爱良难。又念：长者之求，不可重拂。且不敢以常鸽应，选二白鸽，笼送之，自以千金之赠不啻也。他日，见某公。颇有德色，而某殊无一申谢语。心不能忍，问：“前禽佳否？”答云：“亦肥美。”<u>张</u> 惊曰：“烹之乎？”曰：“然。”<u>张</u> 大惊曰：“此非常鸽，乃俗所言‘靼鞑’者也！”某回思曰：“味亦殊无异处。”<u>张</u> 叹恨而返。至夜，梦白衣少年至，责之曰：“我以君能爱之，故遂托以子孙。何乃以明珠暗投，致残鼎镬！今率儿辈去矣。”言已，化为鸽，所养白鸽皆从之，飞鸣径去。天明视之，果俱亡矣。心甚恨之，遂以所畜，分赠知交，数日而尽。</p>
<p> <u>异史氏</u> 曰：“物莫不聚于所好，故<u>叶公</u> 好龙，则真龙入室；而况学士之于良友，贤君之于良臣乎！而独阿堵之物，好者更多，而聚者特少。亦以见鬼神之怒贪而不怒痴也。”</p>
<p>向有友人馈朱鲫于<u>孙</u> 公子<u>禹年</u> ，家无慧仆，以老佣往。及门，倾水出鱼，索柈而进之。及达主所，鱼已枯毙。公子笑而不言，以酒犒佣，即烹鱼以飨。既归，主人问：“公子得鱼颇欢慰否？”答曰：“欢甚。”问：“何以知？”曰：“公子见鱼便欣然有笑容，立命赐酒，且烹数尾以犒小人。”主人骇甚，自念所赠颇不粗劣，何至烹赐下人？因责之曰：“必汝蠢顽无礼，故公子迁怒耳。”佣扬手力辩曰：“我固陋拙，遂以为非人也！登公子门，小心如许，犹恐筲斗不文，敬索柈出，一一匀排而后进之，有何不周详也？”主人骂而遣之。</p>
<p> <u>灵隐寺</u> 僧某，以茶得名，铛臼皆精。然所蓄茶有数等，恒视客之贵贱以为烹献，其最上者，非贵客及知味者，不一奉也。一日，有贵官至，僧伏谒甚恭，出佳茶，手自烹进，冀得称誉。贵官默然。僧惑甚，又以最上一等烹而进之。饮已将尽，并无赞语。僧急不能待，鞠躬曰：“茶何如？”贵官执盏一拱曰：“甚热。”</p>
<p>此两事，可与<u>张公子</u> 之赠鸽同一笑也。</p>
<h2 id='chapter_6_037'>聂政</h2>
<p> <u>怀庆</u> <u>潞王</u> ，有昏德。时行民间，窥有好女子，辄夺之。有<u>王生</u> 妻，为王所睹，遣舆马直入其家。女子号泣不伏，强舁而出。<u>王</u> 亡去，隐身<u>聂政</u> 之墓，冀妻经过，得一遥诀。无何，妻至，望见夫，大哭投地。<u>王</u> 恻动心怀，不觉失声。从人知其<u>王生</u> ，执之，将加搒掠。忽墓中一丈夫出，手握白刃，气象威猛，厉声曰：“我<u>聂政</u> 也！良家子岂容强占！念汝辈不能自由，姑且宥恕。寄语无道王：若不改行，不日将抉其首！”众大骇，弃车而走，丈夫亦入墓中而没。夫妻叩墓归，犹惧王命复临。过十余日，竟无消息，心始安。王自是淫威亦少杀云。</p>
<p> <u>异史氏</u> 曰：“余读<span class="kindle-cn-specialtext-double">刺客传</span> ，而独服膺于<u>轵</u> 深井里也。其锐身而报知己也，有<u>豫</u> 之义；白昼而屠卿相，有之勇；皮面自刑，不累骨肉，有<u>曹</u> 之智。至于<u>荆轲</u> ，力不足以谋无道<u>秦</u> ，遂使绝裾而去，自取灭亡。轻借<u>樊将军</u> 之头，何日可能还也？此千古之所恨，而<u>聂政</u> 之所嗤者矣。闻之野史：其坟见掘于羊、左之鬼。果尔，则生不成名，死犹丧义，其视<u>聂</u> 之抱义愤而惩荒淫者，为人之贤不肖何如哉！噫！<u>聂</u> 之贤，于此益信。”</p>
<h2 id='chapter_6_038'>冷生</h2>
<p> <u>平城</u> <u>冷生</u> ，少最钝，年二十余，未能通一经。忽有狐来，与之燕处。每闻其终夜语，即兄弟诘之，亦不肯泄。如是多日，忽得狂易病，每得题为文，则闭门枯坐，少时，哗然大笑。窥之，则手不停草，而一艺成矣。脱稿，又文思精妙。是年入泮，明年食饩。每逢场作笑，响彻堂壁，由此“笑生”之名大噪。幸学使退休，不闻。后值某学使规矩严肃，终日危坐堂上。忽闻笑声，怒执之，将以加责。执事官代白其颠。学使怒稍息，释之而黜其名。从此佯狂诗酒。著有<span class="kindle-cn-specialtext-double">颠草</span> 四卷，超拔可诵。</p>
<p> <u>异史氏</u> 曰：“闭门一笑，与佛家顿悟时何殊间哉！大笑成文，亦一快事，何至以此褫革？如此主司，宁非悠悠！”</p>
<p>学师<u>孙景夏</u> ，往访友人。至其窗外，不闻人语，但闻笑声嗤然，顷刻数作。意其与人戏耳。入视，则居之独也。怪之。始大笑曰：“适无事，默温笑谈耳。”</p>
<p>邑<u>宫生</u> ，家畜一驴，性蹇劣。每途中逢徒步客，拱手谢曰：“适忙，不遑下骑，勿罪！”言未已，驴已蹶然伏道上，屡试不爽。<u>宫</u> 大惭恨，因与妻谋，使伪作客，己乃跨驴周于庭，向妻拱手，作遇客语。驴果伏，便以利锥毒刺之。适有友人相访，方欲款关，闻<u>宫</u> 言于内曰：“不遑下骑，勿罪！”少顷，又言之。心大怪异，叩扉问其故，以实告，相与捧腹。</p>
<p>此二则，可附<u>冷生</u> 之笑并传矣。</p>
<h2 id='chapter_6_039'>狐惩淫</h2>
<p>某生购新第，常患狐，一切服物，多为所毁，且时以尘土置汤饼中。一日，有友过访，值生出，至暮不归。生妻备馔供客，已而偕婢啜食余饵。生素不羁，好蓄媚药，不知何时狐以药置粥中，妇食之，觉有脑麝气。问婢，婢云不知。食讫，觉欲焰上炽，不可暂忍，强自按抑，燥渴愈急。筹思家中无可奔者，惟有客在，遂往叩斋。客问其谁，实告之，问何作，不答。客谢曰：“我与若夫道义交，不敢为此兽行。”妇尚流连，客叱骂曰：“某兄文章品行，被汝丧尽矣！”隔窗唾之。妇大惭，乃退，因自念：我何为若此？忽忆碗中香，得毋媚药也？检包中药，果狼藉满案，盎盏中皆是也。稔知冷水可解，因就饮之。顷刻心下清醒，愧耻无以自容。展转既久，更漏已残，愈恐天晓难以见人，乃解带自经。婢觉救之，气已渐绝，辰后，始有微息。客夜间已遁。生晡后方归，见妻卧，问之，不语，但含清涕。婢以状告。大惊，苦诘之。妻遣婢去，始以实告。生叹曰：“此我之淫报也，于卿何尤？幸有良友，不然，何以为人！”遂从此痛改往行，狐亦遂绝。</p>
<p> <u>异史氏</u> 曰：“居家者相戒勿蓄砒鸩，从无有戒不蓄媚药者，亦犹之人畏兵刃而狎床笫也。宁知其毒有甚于砒鸩者哉！顾蓄之不过以媚内耳，乃至见嫉于鬼神，况人之纵淫，有过于蓄药者乎？”</p>
<p>某生赴试，自郡中归，日已暮，携有莲实菱藕，入室，并置几上，又有藤津伪器一事，水浸盎中。诸邻人以生新归，携酒登堂，生仓卒置床下而出，令内子经营供馔，与客薄饮。饮已，入内，急烛床下，盎水已空。问妇，妇曰：“适与菱藕并出供客，何尚寻也？”生忆肴中有黑条杂错，举座不知何物，乃失笑曰：“痴婆子！此何物事，可供客耶？”妇亦疑曰：“我尚怨子不言烹法，其状可丑，又不知何名，只得糊涂脔切耳。”生乃告之，相与大笑。今某生贵矣，相狎者犹以为戏。</p>
<h2 id='chapter_6_040'>山市</h2>
<p> <u>奂山</u> 山市，邑八景之一也，数年恒不一见。<u>孙</u> 公子<u>禹年</u> ，与同人饮楼上，忽见山头有孤塔耸起，高插青冥，相顾惊疑，念近中无此禅院。无何，见宫殿数十所，碧瓦飞甍，始悟为山市。未几，高垣睥睨，连亘六七里，居然城郭矣。中有楼若者，堂若者，坊若者，历历在目，以亿万计。忽大风起，尘气莽莽然，城市依稀而已。既而风定天清，一切乌有。惟危楼一座，直接霄汉，五架窗扉皆洞开，一行有五点明处，楼外天也。层层指数，楼愈高，则明愈少；数至八层，裁如星点；又其上，则黯然缥缈，不可计其层次矣。而楼上人往来屑屑，或凭或立，不一状。逾时，楼渐低，可见其顶，又渐如常楼，又渐如高舍，倏忽如拳如豆，遂不可见。又闻有早行者，见山上人烟市肆，与世无别，故又名“鬼市”云。</p>
<h2 id='chapter_6_041'>江城</h2>
<p> <u>临江</u> <u>高蕃</u> ，少慧，仪容秀美，十四岁入邑庠。富室争女之，生选择良苛，屡梗父命。父<u>仲鸿</u> ，年六十，止此子，宠惜之，不忍少拂。初，东村有<u>樊翁</u> 者，授童蒙于市肆，携家僦生屋。翁有女，小字<u>江城</u> ，与生同甲，时皆八九岁，两小无猜，日共嬉戏。后翁徙去，积四五年，不复闻问。一日，生于隘巷中，见一女郎，艳美绝俗，从以小鬟，仅六七岁。不敢倾顾，但斜睨之。女停睇，若欲有言。细视之，<u>江城</u> 也，顿大惊喜。各无所言，相视呆立，移时始别，两情恋恋。生故以红巾遗地而去。小鬟拾之，喜以授女。女入袖中，易以己巾，伪谓鬟曰：“<u>高秀才</u> 非他人，勿得讳其遗物，可追还之。”小鬟果追付生，生得巾大喜。归见母，请与论婚。母曰：“家无半间屋，南北流寓，何足匹偶？”生言：“我自欲之，固当无悔。”母不能自决，以商<u>仲鸿</u> ，<u>鸿</u> 执不可。</p>
<p>生闻之闷闷，嗌不容粒。母忧之，谓<u>高</u> 曰：“<u>樊氏</u> 虽贫，亦非狙侩无赖者比。我请过其家，倘其女可偶，当亦无害。”<u>高</u> 曰：“诺。”母托烧香黑帝祠，诣之。见女明眸秀齿，居然娟好，心大爱悦。遂以金帛厚赠之，实告以意。<u>樊媪</u> 谦抑而后受盟。归述其情，生始解颜为笑。逾岁，择吉迎女归，夫妻相得甚欢。而女善怒，反眼若不相识，词舌嘲啁，常聒于耳。生以爱故，悉含忍之。翁媪闻之，心弗善也，潜责其子。为女所闻，大恚，诟骂弥加。生稍稍反其恶声，女益怒，挞逐出户，阖其扉。生门外，不敢叩关，抱膝宿檐下。女从此视若仇。其初，长跪犹可以解，渐至屈膝无灵，而丈夫益苦矣。翁姑薄让之，女牴牾不可言状。翁姑忿怒，逼令大归。<u>樊</u> 惭惧，浼交好者请于<u>仲鸿</u> ，<u>仲鸿</u> 不许。</p>
<p>年余，生出遇岳，岳邀归其家，谢罪不遑。妆女出见，夫妇相看，不觉恻楚。<u>樊</u> 乃沽酒款婿，酬劝甚殷。日暮，坚止留宿，扫别榻，使夫妇并寝。既曙辞归，不敢以情告父母，掩饰弥缝。自此三五日，暂一寄岳家宿，而父母不知也。<u>樊</u> 一日自诣<u>仲鸿</u> ，初不见，迫而后见之。<u>樊</u> 膝行而请，<u>高</u> 不承，诿诸其子。<u>樊</u> 曰：“婿昨夜宿仆家，不闻有异言。”<u>高</u> 惊问：“何时寄宿？”<u>樊</u> 具以告。<u>高</u> 赧谢曰：“我固不知。彼爱之，我独何仇乎？”<u>樊</u> 既去，<u>高</u> 呼子而骂。生但俛首，不少出气。言间，<u>樊</u> 已送女至。<u>高</u> 曰：“我不能为儿女任过，不如各立门户，即烦主析爨之盟。”<u>樊</u> 劝之，不听。遂别院居之，遣一婢给役焉。月余，颇相安，翁妪窃慰。未几，女渐肆，生面上时有指爪痕，父母明知之，亦忍不置问。一日，生不堪挞楚，奔避父所，芒芒然如鸟雀之被鹯驱者。翁媪方怪问，女已横梃追入，竟即翁侧捉而棰之。翁姑涕噪，略不顾瞻，挞至数十，始悻悻以去。<u>高</u> 逐子曰：“我惟避嚣，故析尔。尔固乐此，又焉逃乎？”生被逐，徙倚无所归。母恐其折挫行死，令独居而给之食。又召<u>樊</u> 来，使教其女。<u>樊</u> 入室，开谕万端，女终不听，反以恶言相苦。<u>樊</u> 拂衣去，誓相绝。无何，<u>樊翁</u> 愤生病，与妪相继死。女恨之，亦不临吊，惟日隔壁噪骂，故使翁姑闻。<u>高</u> 悉置不知。</p>
<p>生自独居，若离汤火，但觉凄寂。暗以金啖媒媪<u>李氏</u> ，纳妓斋中，往来皆以夜。久之，女微闻之，诣斋嫚骂。生力白其诬，矢以天日，女始归。自此日伺生隙。<u>李妪</u> 自斋中出，适相遇，急呼之，妪神色变异。女愈疑，谓妪曰：“明告所作，或可宥免；若犹隐秘，撮毛尽矣！”媪战而告曰：“半月来，惟勾栏<u>李云娘</u> 过此两度耳。适公子言，曾于玉笥山见<u>陶</u> 家妇，爱其双翘，嘱奴招致之。渠虽不贞，亦未便作夜度娘，成否故未必也。”女以其言诚，姑从宽恕。媪欲行，又强止之。日既昏，呵之曰：“可先往灭其烛，便言<u>陶</u> 家至矣。”媪如其言。女即遽入，生喜极，挽臂促坐，具道饥渴，女默不语。生暗中索其足，曰：“山上一觐仙容，介介独恋是耳。”女终不语。生曰：“夙昔之愿，今始得遂，何可觌面而不识也？”躬自捉火一照，则<u>江城</u> 也。大惧失色，堕烛于地，长跪觳觫，若兵在颈。女摘耳提归，以针刺两股殆遍，乃卧以下床，醒则骂之。生以此畏若虎狼，即偶假以颜色，枕席之上，亦震慴不能为人。女批颊而叱去之，益厌弃不以人齿。生日在兰麝之乡，如犴狴中人，仰狱吏之尊也。</p>
<p>女有两姊，俱适诸生。长姊平善，讷于口，常与女不相洽。二姊适<u>葛氏</u> ，为人狡黠善辨，顾影弄姿：貌不及<u>江城</u> ，而悍妒与埒。姊妹相逢无他语，惟各以阃威自鸣得意，以故二人最善。生适戚友，女辄嗔怒；惟适<u>葛</u> 所，知而不禁。一日，饮<u>葛</u> 所。既醉，<u>葛</u> 嘲曰：“子何畏之甚？”生笑曰：“天下事颇多不解，我之畏，畏其美也，乃有美不及内人，而畏甚于仆者，惑不滋甚哉？”<u>葛</u> 大惭，不能对。婢闻，以告二姊。二姊怒，操杖遽出。生见其凶，跴屣欲走。杖起，已中腰膂，三杖三蹶而不能起。误中颅，血流如沈。二姊去，蹒跚而归。妻惊问之，初以迕姨故，不敢遽告，再三研诘，始具陈之。女以帛束生首，忿然曰：“人家男子，何烦他挞楚耶！”更短袖裳，怀木杵，携婢径去。抵<u>葛</u> 家，二姊笑语承迎。女不语，以杵击之，仆，裂袴而痛楚焉。齿落唇缺，遗失溲便。女返，二姊羞愤，遣夫赴愬于<u>高</u> 。生趋出，极意温恤。<u>葛</u> 私语曰：“仆此来，不得不尔。悍妇不仁，幸假手而惩创之，我两人何嫌焉。”女已闻之，遽出，指骂曰：“龌龊贼！妻子亏苦，反窃窃与外人交好！此等男子，不宜打煞耶！”疾呼觅杖。<u>葛</u> 大窘，夺门窜去。生由此往来全无一所。</p>
<p>同窗<u>王子雅</u> 过之，宛转留饮。饮间，以闺阁相谑，颇涉狎亵。女适窥客，伏听尽悉，暗以巴豆投汤中而进之。未几，吐利不可堪，奄存气息。女使婢问之曰：“再敢无礼否？”始悟病之所自来，呻吟而哀之。则绿豆汤已储待矣，饮之乃止。从此同人相戒，不敢饮于其家。</p>
<p> <u>王</u> 有酤肆，肆中多红梅，设宴招其曹侣。生托文社，禀白而往。日暮，既酣，<u>王生</u> 曰：“适有<u>南昌</u> 名妓，流寓此间，可以呼来共饮。”众大悦。惟生离席，兴辞。群曳之曰：“阃中耳目虽长，亦听睹不至于此。”因相矢缄口，生乃复坐。少间，妓果出，年十七八，玉珮丁冬，云鬟掠削。问其姓，云：“<u>谢</u> 氏，小字<u>芳兰</u> 。”出词吐气，备极风雅，举座若狂。而<u>芳兰</u> 尤属意生，屡以色授。为众所觉，故曳两人连肩坐。<u>芳兰</u> 阴把生手，以指书掌作“宿”字。生于此时，欲去不忍，欲留不敢，心如乱丝，不可言喻。而倾头耳语，醉态益狂，榻上胭脂虎，亦并忘之。少选，听更漏已动，肆中酒客愈稀，惟遥座一美少年，对烛独酌，有小僮捧巾侍焉。众窃议其高雅。无何，少年罢饮出门去。僮返身入，向生曰：“主人相候一语。”众则茫然，惟生颜色惨变，不遑告别，匆匆便去。盖少年乃<u>江城</u> ，僮即其家婢也。生从至家，伏受鞭扑。</p>
<p>从此禁锢益严，吊庆皆绝。文宗下学，生以误讲降为青。一日，与婢语，女疑与私，以酒罈囊婢首而挞之。已而缚生及婢，以绣翦翦腹间肉互补之，释缚令其自束。月余，补处竟合为一云。女每以白足踏饼尘土中，叱生摭食之。如是种种。</p>
<p>母以忆子故，偶至其家，见子柴瘠，归而痛哭欲死。夜梦一叟告之曰：“不须忧烦，此是前世因。<u>江城</u> 原<u>静业和尚</u> 所养长生鼠，公子前生为士人，偶游其地误毙之。今作恶报，不可以人力回也。每早起，虔心诵观音咒一百遍，必当有效。”醒而述于<u>仲鸿</u> ，异之，夫妻遵教。虔诵两月余，女横如故，益之狂纵。闻门外钲鼓，辄握发出，憨然引眺，千人指视，恬不为怪。翁姑共耻之，而不能禁。</p>
<p>忽有老僧在门外宣佛果，观者如堵。僧吹鼓上革作牛鸣。女奔出，见人众无隙，命婢移行床，翘登其上。众目集视，女如弗觉。逾时，僧敷衍将毕，索清水一盂，持向女而宣言曰：“莫要嗔，莫要嗔！前世也非假，今世也非真。咄！鼠子缩头去，勿使猫儿寻。”宣已，吸水噀射女面，粉黛淫淫，下沾衿袖。众大骇，意女暴怒，女殊不语，拭面自归。僧亦遂去。女入室痴坐，嗒然若丧，终日不食，扫榻遽寝。中夜忽唤生醒，生疑其将遗，捧进溺盆，女却之。暗把生臂，曳入衾。生承命，四体惊悚，若奉丹诏。女慨然曰：“使君如此，何以为人！”乃以手抚扪生体，每至刀杖痕，嘤嘤啜泣，辄以爪甲自掐，恨不即死。生见其状，意良不忍，所以慰籍之良厚。女曰：“妾思和尚必是菩萨化身。清水一洒，若更腑肺。今回忆曩昔所为，都如隔世。妾向时得毋非人耶？有夫妻而不能欢，有姑嫜而不能事，是诚何心！明日可移家去，仍与父母同居，庶便定省。”絮语终夜，如话十年之别。</p>
<p>昧爽即起，摺衣敛器，婢携簏，躬襆被，促生前往叩扉。母出骇问，告以意。母尚迟回，女已偕婢入，母从入。女伏地哀泣，但求免死。母察其意诚，亦泣曰：“吾儿何遽如此？”生为细述前状，始悟曩昔之梦验也。喜，唤厮仆为除旧舍。</p>
<p>女自是承颜顺志，过于孝子。见人，则觍如新妇。或戏述往事，则红涨于颊。且勤俭，又善居积，三年，翁媪不问家计，而富称巨万矣。生是岁乡捷。女每谓生曰：“当日一见<u>芳兰</u> ，今犹忆之。”生以不受荼毒，愿已至足，妄念所不敢萌，唯唯而已。会以应举入都，数月乃返。入室，见<u>芳兰</u> 方与<u>江城</u> 对弈。惊而问之，则女以数百金出其籍矣。此事<u>浙中</u> <u>王子雅</u> 言之甚详。</p>
<p> <u>异史氏</u> 曰：“人生业果，饮啄必报，而惟果报之在房中者，如附骨之疽，其毒尤惨。每见天下贤妇十之一，悍妇十之九，亦以见人世之能修善业者少也。观自在愿力宏大，何不将盂中水洒大千世界也？”</p>
<h2 id='chapter_6_042'>孙生</h2>
<p> <u>孙生</u> ，娶故家女<u>辛氏</u> 。初入门，为穷袴，多其带，浑身纠缠甚密，拒男子不与共榻，床头常设锥簪之器以自卫。<u>孙</u> 屡被刺剟，因就别榻眠。月余，不敢问鼎。即白昼相逢，女未尝假以言笑。同窗某知之，私谓<u>孙</u> 曰：“夫人能饮否？”答云：“少饮。”某戏之曰：“仆有调停之法，善而可行。”问：“何法？”曰：“以迷药入酒，绐使饮焉，则惟君所为矣。”<u>孙</u> 笑之，而阴服其策良。询之医家，敬以酒煮乌头，置案上。入夜，<u>孙</u> 酾别酒，独酌数觥而寝。如此三夕，妻终不饮。一夜，<u>孙</u> 卧移时，视妻犹寂坐，<u>孙</u> 故作齁声。妻乃下榻，取酒煨炉上。<u>孙</u> 窃喜。既而满饮一杯，又复酌，约尽半杯许，以其余仍内壶中，拂榻遂寝。久之无声，而灯煌煌尚未灭也。疑其尚醒，故大呼：“锡檠熔化矣！”妻不应，再呼仍不应。白身往视，则醉睡如泥。启衾潜入，层层断其缚结。妻固觉之，不能动，亦不能言，任其轻薄而去。既醒，恶之，投缳自缢。<u>孙</u> 梦中闻喘吼声，起而奔视，舌已出两寸许。大惊，断索，扶榻上，逾时始苏。<u>孙</u> 自此殊厌恨之，夫妻避道而行，相逢则各俯其首。积四五年，不交一语。妻或在室中与他人嬉笑，见夫至，色则立变，凛如霜雪。<u>孙</u> 尝寄宿斋中，经岁不归，即强之归，亦面壁移时，默然就枕而已。父母甚忧之。</p>
<p>一日，有老尼至其家，见妇，亟加赞誉。母不言，但有浩叹。尼诘其故，具以情告。尼曰：“此易事耳。”母喜曰：“倘能回妇意，当不靳酬也。”尼窥室无人，耳语曰：“购春宫一帧，三日后，为若厌之。”尼去，母即购以待之。三日，尼果来，嘱曰：“此须甚密，勿令夫妇知。”乃翦下图中人，又针三枚、艾一撮，并以素纸包固，外绘数画如蚓状。使母赚妇出，窃取其枕，开其缝而投之，已而仍合之，返归故处。尼乃去。至晚，母强子归宿。媪往窃听。二更将残，闻妇呼<u>孙</u> 小字，<u>孙</u> 不答。少间，妇复语，<u>孙</u> 厌气作恶声。质明，母入其室，见夫妇面首相背，知尼之术诬也。呼子于无人处，委谕之。<u>孙</u> 闻妻名，便怒，切齿。母怒骂之，不顾而去。</p>
<p>越日，尼来，告之罔效，尼大疑。媪因述所听。尼笑曰：“前言妇憎夫，故偏厌之。今妇意已转，所未转者男耳。请作两制之法，必有验。”母从之，索子枕如前缄置讫，又呼令归寝。更余，犹闻两榻上皆有转侧声，时作咳，都若不能寐。久之，闻两人在一床上唧唧语，但隐约不可辨。将曙，犹闻嬉笑，吃吃不绝。媪以告母，母喜。尼来，厚馈之。<u>孙</u> 由是琴瑟和好，生一男两女，十余年从无角口之事。同人私问其故，笑曰：“前此顾影生怒，后此闻声而喜，自亦不解其何心也。”</p>
<p> <u>异史氏</u> 曰：“移憎而爱，术亦神矣。然能令人喜者，亦能令人怒，术人之神，正术人之可畏也。先哲云：‘六婆不入门。’有见矣夫！”</p>
<h2 id='chapter_6_043'>八大王</h2>
<p> <u>临洮</u> <u>冯生</u> ，盖贵介裔而陵夷矣。有渔鳖者，负其债不能偿，得鳖辄献之。一日，献巨鳖，额有白点。生以其状异，放之。后自婿家归，至<u>恒河</u> 之侧，日已就昏，见一醉者，从二三僮，颠跛而至。遥见生，便问：“何人？”生漫应：“行道者。”醉人怒曰：“宁无姓名，胡言行道者？”生驰驱心急，置不答，径过之。醉人益怒，捉袂使不得行，酒臭熏人。生更不耐，然力解不能脱，问：“汝何名？”呓然而对曰：“我<u>南都</u> 旧令尹也。将何为？”生曰：“世间有此等令尹，辱寞世界矣！幸是旧令尹，假新令尹，将无杀尽途人耶？”醉人怒甚，势将用武。生大言曰：“我<u>冯某</u> 非受人挝打者！”醉人闻之，变怒为欢，踉下拜曰：“是我恩主，唐突勿罪！”起唤从人，先归治具。</p>
<p>生辞之不得。握手行数里，见一小村，既入，则廊舍华好，似贵人家。醉人酲稍解，生始询其姓字。曰：“言之勿惊，我<u>洮水</u> <u>八大王</u> 也。适西山青童招饮，不觉过醉，有犯尊颜，实切愧悚。”生知其妖，以其情辞殷渥，遂不畏怖。俄而设筵丰盛，促坐欢饮。<u>八大王</u> 最豪，连举数觥。生恐其复醉，再作萦扰，伪醉求寝。<u>八大王</u> 已喻其意，笑曰：“君得无畏我狂耶？但请勿惧。凡醉人无行，谓隔夜不复记者，欺人耳。酒徒之不德，故犯者十之九。仆虽不齿于侪偶，顾未敢以无赖之行，施之长者，何遂见拒如此？”生乃复坐，正容而谏曰：“既自知之，何勿改行？”<u>八大王</u> 曰：“老夫为令尹时，沉湎尤过于今日。自触帝怒，谪归岛屿，力返前辙者，十余年矣。今老将就木，潦倒不能横飞，故态复作，我自不解耳。兹敬闻命矣。”</p>
<p>倾谈间，远钟已动。<u>八大王</u> 起捉臂曰：“相聚不久。蓄有一物，聊报厚德。此不可以久佩，如愿后，当见还也。”口中吐一小人，仅寸余。因以爪掐生臂，痛若肤裂，急以小人按捺其上，释手已入革里，甲痕尚在，而漫漫坟起，类痰核状。惊问之，笑而不答，但曰：“君宜行矣。”送生出，<u>八大王</u> 自返。回顾村舍全渺，惟一巨鳖，蠢蠢入水而没。错愕久之，自念所获，必鳖宝也。由此目最明，凡有珠宝之处，黄泉下皆可见，即素所不知之物，亦随口而知其名。于寝室中掘得藏镪数百，用度颇充。后有货故宅者，生视其中有藏镪无算，遂以重金购居之。由此与王公埒富矣，火齐木难之类皆蓄焉。得一镜，背有凤纽，环水云<u>湘妃</u> 之图，光射里余，须眉皆可数。佳人一照，则影留其中，磨之不能灭也。若改妆重照，或更一美人，则前影消矣。</p>
<p>时<u>肃</u> 府第三公主绝美，雅慕其名。会主游<u>崆峒</u> ，乃往伏山中，伺其下舆，照之而归，设置案头。审视之，见美人在中，拈巾微笑，口欲言而波欲动。喜而藏之。年余，为妻所泄，闻之<u>肃</u> 府。大怒，收之，追镜去，拟斩。生大贿中贵人，使言于王曰：“王如见赦，天下之至宝，不难致也。不然，有死而已，于王诚无所益。”王欲籍其家而徙之。<u>三公主</u> 曰：“彼已窥我，十死亦不足解此玷，不如嫁之。”王不许，公主闭户不食。妃子大忧，力言于王。王乃释生囚，命中贵以意示生。生辞曰：“糟糠之妻不下堂，宁死不敢承命。王如听臣自赎，倾家可也。”王怒，复逮之。妃召生妻入宫，将鸩之。既见，妻以珊瑚镜台纳妃，辞意温恻。妃悦之，使参公主。公主亦悦之，订为姊妹，转使谕生。生告妻曰：“王侯之女，不可以先后论嫡庶也。”妻不听，归修聘币纳王邸，赍送者迨千人，珍石宝玉之属，王家不能知其名。王大喜，释生归，以公主嫔焉。公主仍怀镜归。</p>
<p>生一夕独寝，梦<u>八大王</u> 轩然入曰：“所赠之物，当见还也。佩之若久，耗人精血，损人寿命。”生诺之，即留宴饮。<u>八大王</u> 辞曰：“自聆药石，戒杯中物已三年矣。”乃以口啮生臂，痛极而醒。视之，则核块消矣。后此遂如常人。</p>
<p> <u>异史氏</u> 曰：“醒则犹人，而醉则犹鳖，此酒人之大都也。顾鳖虽日习于酒狂乎，而不敢忘恩，不敢无礼于长者，鳖不过人远哉？若夫己氏则醒不如人，而醉不如鳖矣。古人有龟鉴，盍以为鳖鉴乎？乃作<span class="kindle-cn-specialtext-double">酒人赋</span> 。赋曰：</p>
<p class="kindle-cn-para-2em-indent kindle-cn-kai">有一物焉，陶情适口，饮之则醺醺腾腾，厥名为‘酒’。其名最多，为功已久：以宴嘉宾，以速父舅，以促膝而为欢，以合卺而成偶，或以为‘钓诗钩’，又以为‘扫愁帚’。故曲生频来，则骚客之金兰友；醉乡深处，则愁人之逋逃薮。糟邱之台既成，鸱夷之功不朽。齐臣遂能一石，学士亦称五斗。则酒固以人传，而人或以酒丑。若夫落帽之<u>孟嘉</u> ，荷锸之<u>伯伦</u> ，山公之倒其接，彭泽之漉以葛巾。酣眠乎美人之侧也，或察其无心；濡首于墨汁之中也，自以为有神。井底卧乘船之士，槽边缚珥玉之臣。甚至效鳖囚而玩世，亦犹非害物而不仁。至如雨宵雪夜，月旦花晨，风定尘短，客旧妓新，履舄交错，兰麝香沉，细批薄抹，低唱浅斟，忽清商兮一奏，则寂若兮无人。雅谑则飞花粲齿，高吟则戛玉敲金。总陶然而大醉，亦魂清而梦真。果尔，即一朝一醉，当亦名教之所不嗔。尔乃嘈杂不韵，俚词并进，坐起欢哗，呶呶成阵。涓滴忿争，势将投刃；伸颈攒眉，引杯若鸩；倾沈碎觥，拂灯灭烬。绿醑葡萄，狼籍不靳；病叶狂花，觞政所禁。如此情怀，不如弗饮。又有酒隔咽喉，间不盈寸；呐呐呢呢，犹讥主吝；坐不言行，饮复不任。酒客无品，于斯为甚。甚有狂药下，客气粗；努石棱，磔须；袒两背，跃双趺。尘濛濛兮满面，哇浪浪兮沾裾；口狺狺兮乱吠，发蓬蓬兮若奴。其吁地而呼天也，似<u>李郎</u> 之呕其肝脏；其扬手而掷足也，如<u>苏相</u> 之裂于牛车。舌底生莲者，不能穷其状；灯前取影者，不能为之图。父母前而受忤，妻子弱而难扶。或以父执之良友，无端而受骂于灌夫。婉言以警，倍益眩瞑。此名‘酒凶’，不可救拯。唯有一术，可以解酩。厥术维何？只须一梃。絷其手足，与斩豕等。止困其臀，勿伤其顶，捶至百余，豁然顿醒。”</p>
<h2 id='chapter_6_044'>戏缢</h2>
<p>邑人某，佻无赖。偶游村外，见少妇乘马来，谓同游者曰：“我能令其一笑。”众不信，约赌作筵。某遽奔去，出马前，连声哗曰：“我要死！……”因于墙头抽粱一本，横尺许，解带挂其上，引颈作缢状。妇果过而哂之，众亦粲然。妇去既远，某犹不动，众益笑之。近视，则舌出目瞑，而气真绝矣。粱干自经，不亦奇哉？是可以为儇薄者戒。</p>

<h1 id='volume_7'>卷七</h1>
<h2 id='chapter_7_000'>罗祖</h2>
<p> <u>罗祖</u> ，<u>即墨</u> 人也，少贫。总族中应出一丁戍北边，即以<u>罗</u> 往。<u>罗</u> 居边数年，生一子。驻防守备雅厚遇之。会守备迁<u>陕西</u> 参将，欲携与俱去。<u>罗</u> 乃托妻子于其友<u>李某</u> 者，遂西。自此三年不得反。适参将欲致书北塞，<u>罗</u> 乃自陈，请以便道省妻子。参将从之。</p>
<p> <u>罗</u> 至家，妻子无恙，良慰。然床下有男子遗舄，心疑之。既而诣<u>李</u> 申谢。<u>李</u> 致酒殷勤，妻又道<u>李</u> 恩义，<u>罗</u> 感激不胜。明日，谓妻曰：“我往致主命，暮不能归，勿伺也。”出门跨马去。匿身近处，更定却归。闻妻与<u>李</u> 卧语，大怒，破扉。二人惧，膝行乞死。<u>罗</u> 抽刃出，已复韬之曰：“我始以汝为人也，今如此，杀之污吾刀耳！与汝约：妻子而受之，籍名亦而充之，马匹器械具在。我逝矣。”遂去。乡人共闻于官。官笞<u>李</u> ，<u>李</u> 以实告。而事无验见，莫可质凭，远近搜<u>罗</u> ，则绝匿名迹。官疑其因奸致杀，益械<u>李</u> 及妻。逾年，并桎梏以死，乃驿送其子归<u>即墨</u> 。</p>
<p>后<u>石匣营</u> 有樵人入山，见一道人坐洞中，未尝求食。众以为异，赍粮供之。或有识者，盖即<u>罗</u> 也。馈遗满洞，<u>罗</u> 终不食，意似厌嚣，以故来者渐寡。积数年，洞外蓬蒿成林。或潜窥之，则坐处不曾少移。又久之，见其出游山上，就之已杳，往瞰洞中，则衣上尘蒙如故。益奇之。更数日而往，则玉柱下垂，坐化已久。土人为之建庙，每三月间，香楮相属于道。其子往，人皆呼以<u>小罗祖</u> ，香税悉归之。今其后人，犹岁一往，收税金焉。</p>
<p> <u>沂水</u> <u>刘宗玉</u> 向予言之甚详。予笑曰：“今世诸檀越，不求为圣贤，但望成佛祖。请遍告之：若要立地成佛，须放下刀子去。”</p>
<h2 id='chapter_7_001'>刘姓</h2>
<p>邑<u>刘</u> 姓，虎而冠者也。后去<u>淄</u> 居<u>沂</u> ，习气不除，乡人咸畏恶之。有田数亩，与<u>苗某</u> 连垅。<u>苗</u> 勤，田畔多种桃。桃初实，子往攀摘。<u>刘</u> 怒驱之，指为己有。子啼而告诸父。父方骇怪，<u>刘</u> 已诟骂在门，且言将讼。<u>苗</u> 笑慰之，怒不解，忿而去。</p>
<p>时有同邑<u>李翠石</u> 作典商于<u>沂</u> ，<u>刘</u> 持状入城，适与之遇。以同乡故相熟，问：“作何干？”<u>刘</u> 以告。<u>李</u> 笑曰：“子声望众所共知。我素识<u>苗</u> ，甚平善，何敢占骗？将毋反言之也？”乃碎其词纸，曳入肆，将与调停。<u>刘</u> 恨恨不已，窃肆中笔，复造状，藏怀中，期以必告。未几，<u>苗</u> 至，细陈所以，因哀<u>李</u> 为之解免，言：“我农人，半世不见官长。但得罢讼，数株桃，何敢执为己有？”<u>李</u> 呼<u>刘</u> 出，告以退让之意。<u>刘</u> 又指天画地，叱骂不休。<u>苗</u> 惟和色卑词，无敢少辨。</p>
<p>既罢，逾四五日，见其村中人，传<u>刘</u> 已死，<u>李</u> 为惊叹。异日他适，见杖而来者，俨然<u>刘</u> 也。比至，殷殷问讯，且请顾临。<u>李</u> 逡巡问曰：“日前忽闻凶讣，一何妄也？”<u>刘</u> 不答，但挽入村，至其家，罗浆酒焉。乃言：“前日之传非妄也。曩出门，见二人来，捉见官府。问何事，但言不知。自思出入衙门数十年，非怯见官长者，亦不为怖。从去，至公廨，见南面者有怒容，曰：‘汝即某耶？罪恶贯盈，不自悛悔，又以他人之物，占为己有。此等横暴，合置铛鼎！’一人稽簿曰：‘此人有一善，合不死。’南面者阅簿，其色稍霁，便云：‘暂送他去。’数十人齐声呵逐。余曰：‘因何事勾我来？又因何事遣我去？还祈明示。’吏持簿下，指一条示之，上记：<u>崇祯</u> 十三年，用钱三百，救一人夫妇完聚。吏曰：‘非此，则今日命当绝，宜堕畜生道。’骇极，乃从二人出。二人索贿，怒告曰：‘不知<u>刘某</u> 出入公门二十年，耑勒人财者，何得向老虎讨肉吃耶！’二人乃不复言。送至村，拱手曰：‘此役不曾啖得一掬水。’二人既去，入门遂苏，时气绝已隔日矣。”</p>
<p> <u>李</u> 闻而异之，因诘其善行颠末。初，<u>崇祯</u> 十三年，岁大凶，人相食。<u>刘</u> 时在<u>淄</u> ，为主捕隶。适见男女哭甚哀，问之。答云：“夫妇聚裁年余，今岁荒，不能两全，故悲耳。”少时，油肆前复见之，似有所争。近诘之。肆主<u>马</u> 姓者便云：“伊夫妇饿将死，日向我讨麻酱以为活。今又欲卖妇于我。我家中已买十余口矣。此何要紧？贱则售之，否则已耳。如此可笑，生来缠人！”男子因言：“今粟贵如珠，自度非得三百数，不足供逃亡之费。本欲两生，若卖妻而不免于死，何取焉？非敢言直，但求作阴骘行之耳。”<u>刘</u> 怜之，便问<u>马</u> 出几何。<u>马</u> 言：“今日妇口，止直百许耳。”<u>刘</u> 请勿短其数，且愿助以半价之资。<u>马</u> 执不可。<u>刘</u> 少负气，便谓男子：“彼鄙琐不足道，我请如数相赠。若能逃荒，又全夫妇，不更佳耶？”遂发囊与之。夫妻泣拜而去。<u>刘</u> 述此事，<u>李</u> 大加奖叹。</p>
<p> <u>刘</u> 自此前行顿改，今七旬犹健。去年，<u>李</u> 诣<u>周村</u> ，遇<u>刘</u> 与人争，众围劝不能解。<u>李</u> 笑呼曰：“汝又欲讼桃树耶？”<u>刘</u> 芒然改容，呐呐敛手而退。</p>
<p> <u>异史氏</u> 曰：“<u>李翠石</u> 兄弟，皆称素封。然<u>翠石</u> 又醇谨，喜为善，未尝以富自豪，抑然诚笃君子也。观其解纷劝善，其生平可知矣。古云：‘为富不仁。’吾不知<u>翠石</u> 先仁而后富者耶？抑先富而后仁者耶？”</p>
<h2 id='chapter_7_002'>邵女</h2>
<p> <u>柴廷宾</u> ，<u>太平</u> 人。妻<u>金氏</u> ，不育，又奇妒。<u>柴</u> 百金买妾，<u>金</u> 暴遇之，经岁而死。<u>柴</u> 忿出，独宿数月，不践闺闼。</p>
<p>一日，<u>柴</u> 初度，<u>金</u> 卑词庄礼，为丈夫寿。<u>柴</u> 不忍拒，始通言笑。<u>金</u> 设筵内寝，招<u>柴</u> ，<u>柴</u> 辞以醉。<u>金</u> 华妆自诣<u>柴</u> 所，曰：“妾竭诚终日，君即醉，请一盏而别。”<u>柴</u> 乃入，酌酒话言。妻从容曰：“前日误杀婢子，今甚悔之。何便仇忌，遂无结发情耶？后请纳金钗十二，妾不汝瑕疵也。”<u>柴</u> 益喜，烛尽见跋，遂止宿焉。由此敬爱如初。<u>金</u> 便呼媒媪来，嘱为物色佳媵，而阴使迁延勿报，己则故督促之。</p>
<p>如是年余。<u>柴</u> 不能待，遍嘱戚好为之购致，得<u>林</u> 氏之养女。<u>金</u> 一见，喜形于色，饮食共之，脂泽花钏，任其所取。然<u>林</u> 固<u>燕</u> 产，不习女红，绣履之外，须人而成。<u>金</u> 曰：“我家素勤俭，非似王侯家，买作画图看者。”于是授美锦，使学制，若严师诲弟子。初犹呵骂，继而鞭楚。<u>柴</u> 痛切于心，不能为地。而<u>金</u> 之怜爱<u>林</u> ，尤倍于昔，往往自为妆束，匀铅黄焉。但履跟稍有折痕，则以铁杖击双弯；发少乱，则批两颊。<u>林</u> 不堪其虐，自经死。<u>柴</u> 悲惨心目，颇致怨怼。妻怒曰：“我代汝教娘子，有何罪过？”<u>柴</u> 始悟其奸，因复反目，永绝琴瑟之好。阴于别业修房闼，思购丽人而别居之。</p>
<p>荏苒半载，未得其人。偶会友人之葬，见二八女郎，光艳溢目，停睇神驰。女怪其狂顾，秋波斜转之。询诸人，知为<u>邵氏</u> 。<u>邵</u> 贫士，止此女，少聪慧，教之读，过目能了，尤喜读<span class="kindle-cn-specialtext-double">内经</span> 及<span class="kindle-cn-specialtext-double">冰鉴书</span> 。父爱溺之，有议婚者，辄令自择，而贫富皆少所可，故十七岁犹未字也。<u>柴</u> 得其端末，知不可图，然心低徊之。又冀其家贫，或可利动。谋之数媪，无敢媒者，遂亦灰心，无所复望。</p>
<p>忽有<u>贾媪</u> 者，以货珠过<u>柴</u> 。<u>柴</u> 告所愿，赂以重金，曰：“止求一通诚意，其成与否，所勿责也。万一可图，千金不惜。”媪利其有，诺之。登门，故与<u>邵</u> 妻絮语。睹女，惊赞曰：“好个美姑姑！假到<u>昭阳院</u> ，<u>赵</u> 家姊妹何足数得！”又问：“婿家阿谁？”<u>邵</u> 妻答：“尚未。”媪言：“若个娘子，何愁无王侯作贵客也！”<u>邵</u> 妻叹曰：“王侯家所不敢望，只要个读书种子，便是佳耳。我家小孽冤，翻复遴选，十无一当，不解是何意向。”媪曰：“夫人勿须烦怨。恁个丽人，不知前身修何福泽，才能消受得！昨一大笑事，<u>柴</u> 家郎君云：于某家茔边，望见颜色，愿以千金为聘。此非饿鸱作天鹅想耶？早被老身诃斥去矣！”<u>邵</u> 妻微笑不答。媪曰：“便是秀才家，难与较计。若在别个，失尺而得丈，宜若可为矣。”<u>邵</u> 妻复笑不言。媪抚掌曰：“果尔，则为老身计亦左矣。日蒙夫人爱，登堂便促膝赐浆酒。若得千金，出车马，入楼阁，老身再到门，则阍者呵叱及之矣。”<u>邵</u> 妻沉吟良久，起而去，与夫语；移时，唤其女；又移时，三人并出。<u>邵</u> 妻笑曰：“婢子奇特，多少良匹悉不就，闻为贱媵则就之。但恐为儒林笑也！”媪曰：“倘入门，得一小哥子，大夫人便如何耶！”言已，告以别居之谋。<u>邵</u> 益喜，唤女曰：“试同<u>贾姥</u> 言之。此汝自主张，勿后悔，致怼父母。”女觍然曰：“父母安享厚奉，则养女有济矣。况自顾命薄，若得嘉耦，必减寿数，少受折磨，未必非福。前见<u>柴郎</u> 亦福相，子孙必有兴者。”媪大喜，奔告。</p>
<p> <u>柴</u> 喜出非望，即置千金，备舆马，娶女于别业，家人无敢言者。女谓<u>柴</u> 曰：“君之计，所谓燕巢于幕，不谋朝夕者也。塞口防舌，以冀不漏，何可得乎？请不如早归，犹速发而祸小。”<u>柴</u> 虑摧残，女曰：“天下无不可化之人。我苟无过，怒何由起？”<u>柴</u> 曰：“不然。此非常之悍，不可情理动者。”女曰：“身为贱婢，摧折亦自分耳。不然，买日为活，何可长也？”<u>柴</u> 以为是，终踌蹰而不敢决。一日，<u>柴</u> 他往。女青衣而出，命苍头控老牝马，一妪携襆从之，竟诣嫡所，伏地而陈。妻始而怒，既念其自首可原，又见容饰兼卑，气亦稍平。乃命婢子出锦衣衣之，曰：“彼薄幸人播恶于众，使我横被口语。其实皆男子不义，诸婢无行，有以激之。汝试念背妻而立家室，此岂复是人矣？”女曰：“细察渠似稍悔之，但不肯下气耳。谚云：‘大者不伏小。’以礼论：妻之于夫，犹子之于父，庶之于嫡也。夫人若肯假以词色，则积怨可以尽捐。”妻云：“彼自不来，我何与焉？”即命婢媪为之除舍。心虽不乐，亦暂安之。</p>
<p> <u>柴</u> 闻女归，惊惕不已，窃意羊入虎群，狼藉已不堪矣。疾奔而至，见家中寂然，心始稳贴。女迎门而劝，令诣嫡所，<u>柴</u> 有难色。女泣下，<u>柴</u> 意少纳。女往见妻曰：“郎适归，自惭无以见夫人，乞夫人往一姗笑之也。”妻不肯行。女曰：“妾已言：夫之于妻，犹嫡之于庶。<u>孟光</u> 举案，而人不以为谄，何哉？分在则然耳。”妻乃从之。见<u>柴</u> 曰：“汝狡兔三窟，何归为？”<u>柴</u> 俛不对。女肘之，<u>柴</u> 始强颜笑。妻色稍霁，将返。女推<u>柴</u> 从之，又嘱庖人备酌。自是夫妻复和。女早起青衣往朝，盥已，授帨，执婢礼甚恭。<u>柴</u> 入其室，苦辞之，十余夕始肯一纳。妻亦心贤之，然自愧弗如，积惭成忌。但女奉侍谨，无可蹈瑕，或薄施诃谴，女惟顺受。</p>
<p>一夜，夫妇少有反唇，晓妆犹含盛怒。女捧镜，镜堕，破之。妻益恚，握发裂眥。女惧，长跪哀免。怒不解，鞭之至数十。<u>柴</u> 不能忍，盛气奔入，曳女出。妻呶呶逐击之。<u>柴</u> 怒，夺鞭反扑，面肤绽裂，始退。由此夫妻若仇。<u>柴</u> 禁女无往，女弗听，早起，膝行伺幕外。妻搥床怒骂，叱去不听前。日夜切齿，将伺<u>柴</u> 出而后泄愤于女。<u>柴</u> 知之，谢绝人事，杜门不通吊庆。妻无如何，惟日挞婢媪以寄其恨，下人皆不可堪。自夫妻绝好，女亦莫敢当夕，<u>柴</u> 于是孤眠。妻闻之，意亦稍安。</p>
<p>有大婢素狡黠，偶与<u>柴</u> 语，妻疑其私，暴之尤苦。婢辄于无人处，疾首怨骂。一夕，轮婢直宿，女嘱<u>柴</u> ，禁无往，曰：“婢面有杀机，叵测也。”<u>柴</u> 如其言，招之来，诈问：“何作？”婢惊惧无所措词。<u>柴</u> 益疑，检其衣，得利刃焉。婢无言，惟伏地乞死。<u>柴</u> 欲挞之。女止之曰：“恐夫人所闻，此婢必无生理。彼罪固不赦，然不如鬻之，既全其生，我亦得直焉。”<u>柴</u> 然之。会有买妾者，急货之。妻以其不谋故，罪<u>柴</u> ，益迁怒女，诟骂益毒。<u>柴</u> 忿顾女曰：“皆汝自取。前此杀却，乌有今日。”言已而走。妻怪其言，遍诘左右，并无知者，问女，女亦不言。心益闷怒，捉裾浪骂。<u>柴</u> 乃返，以实告。妻大惊，向女温语，而心转恨其言之不早。<u>柴</u> 以为嫌隙尽释，不复作防。适远出，妻乃召女而数之曰：“杀主者罪不赦，汝纵之何心？”女造次不能以词自达。妻烧赤铁烙女面，欲毁其容。婢媪皆为之不平。每号痛一声，则家人皆哭，愿代受死。妻乃不烙，以针刺胁二十余下，始挥之去。<u>柴</u> 归，见面创，大怒，欲往寻之。女捉襟曰：“妾明知火坑而故蹈之。当嫁君时，岂以君家为天堂耶？亦自顾薄命，聊以泄造化之怒耳。安心忍受，尚有满时；若再触焉，是坎已填而复掘之也。”遂以药糁患处，数日寻愈。忽揽镜，喜曰：“君今日宜为妾贺，彼烙断我晦纹矣！”朝夕事嫡，一如往日。</p>
<p> <u>金</u> 前见众哭，自知身同独夫，略有愧悔之萌，时时呼女共事，词色平善。月余，忽病逆，害饮食。<u>柴</u> 恨其不死，略不顾问。数日，腹胀如鼓，日夜寖困。女侍伺不遑眠食，<u>金</u> 益德之。女以医理自陈，<u>金</u> 自觉畴昔过惨，疑其怨报，故谢之。<u>金</u> 为人持家严整，婢仆悉就约束，自病后，皆散诞无操作者。<u>柴</u> 躬自纪理，劬劳甚苦，而家中米盐，不食自尽。由是慨然兴中馈之思，聘医药之。<u>金</u> 对人辄自言为“气蛊”，以故医脉之，无不指为气郁者。凡易数医，卒罔效，亦滨危矣。又将烹药，女进曰：“此等药，百裹无益，只增剧耳。”<u>金</u> 不信。女暗撮别剂易之。药下，食顷三遗，病若失。遂益笑女言妄，呻而呼之曰：“女<u>华陀</u> ，今如何也！”女及群婢皆笑。<u>金</u> 问故，始实告之。泣曰：“妾日受子之覆载而不知也！今而后，请惟家政，听子而行。”</p>
<p>无何，病痊，<u>柴</u> 整设为贺。女捧壶侍侧，<u>金</u> 自起夺壶，曳与连臂，爱异常情。更阑，女托故离席，<u>金</u> 遣二婢曳还之，强与连榻。自此，事必商，食必偕，姊妹无其和也。无何，女产一男。产后多病，<u>金</u> 亲调视，若奉老母。后<u>金</u> 患心痗，痛起，则面目皆青，但欲觅死。女急市银针数枚，比至，则气息濒尽，按穴刺之，画然痛止。十余日复发，复刺，过六七日又发。虽应手奏效，不至大苦，然心常惴惴，恐其复萌。夜梦至一处，似庙宇，殿中鬼神皆动。神问：“汝<u>金氏</u> 耶？汝罪过多端，寿数合尽。念汝改悔，故仅降灾，以示微谴。前杀两姬，此其宿报。至<u>邵氏</u> 何罪而惨毒如此？鞭打之刑，已有<u>柴生</u> 代报，可以相准；所欠一烙二十三针，今三次，止偿零数，便望病根除耶？明日又当作矣！”醒而大惧，犹冀为妖梦之诬。食后果病，其痛倍切。女至，刺之，随手而瘥。疑曰：“技止此矣，病本何以不拔？请再灼之。此非烂烧不可，但恐夫人不能忍受。”<u>金</u> 忆梦中语，以故无难色。然呻吟忍受之际，默思欠此十九针，不知作何变症，不如一朝受尽，庶免后苦。炷尽，求女再针。女笑曰：“针岂可以泛常施用耶？”<u>金</u> 曰：“不必论穴，但烦十九刺。”女笑不可。<u>金</u> 请益坚，起跪榻上，女终不忍。实以梦告，女乃约略经络，刺之如数。自此平复，果不复病。弥自忏悔，临下亦无戾色。</p>
<p>子名曰<u>俊</u> ，秀惠绝伦。女每曰：“此子翰苑相也。”八岁有神童之目，十五岁，以进士授翰林。是时<u>柴</u> 夫妇年四十，如夫人三十有二三耳。舆马归宁，乡里荣之。<u>邵翁</u> 自鬻女后，家暴富，而士林羞与为伍，至是，始有通往来者。</p>
<p> <u>异史氏</u> 曰：“女子狡妒，其天性然也。而为妾媵者，又复炫美弄机，以增其怒。呜呼！祸所由来矣。若以命自安，以分自守，百折而不移其志，此岂梃刃所能加乎？乃至于再拯其死，而始有悔悟之萌。呜呼！岂人也哉！如数以偿，而不增之息，亦造物之恕矣。顾以仁术作恶报，不亦傎乎！每见愚夫妇抱疴终日，即招无知之巫，任其刺肌灼肤而不敢呻，心尝怪之，至此始悟。”</p>
<p> <u>闽</u> 人有纳妾者，夕入妻房，不敢便去，伪解屦作登榻状。妻曰：“去休！勿作态！”夫尚徘徊，妻正色曰：“我非似他家妒忌者，何必尔尔。”夫乃去。妻独卧，辗转不得寐，遂起，往伏门外潜听之。但闻妾声隐约，不甚了了，惟“郎罢”二字，略可辨识。郎罢，<u>闽</u> 人呼父也。妻听逾刻，痰厥而踣，首触扉作声。夫惊起，启户，尸倒入。呼妾火之，则其妻也。急扶灌之。目略开，即呻曰：“谁家郎罢被汝呼！”妒情可哂。</p>
<h2 id='chapter_7_003'>巩仙</h2>
<p> <u>巩道人</u> ，无名字，亦不知何里人。尝求见<u>鲁王</u> ，阍人不为通。有中贵人出，揖求之。中贵见其鄙陋，逐去之。已而复来，中贵怒，且逐且扑。至无人处，道人笑出黄金二百两，烦逐者覆中贵：“为言我亦不要见王，但闻后苑花木楼台，极人间佳胜，若能导我一游，生平足矣。”又以白金赂逐者。其人喜，反命。中贵亦喜，引道人自后宰门入，诸景俱历。又从登楼上。中贵方凭窗，道人一推，但觉身堕楼外，有细葛绷腰，悬于空际，下视则高深晕目，葛隐隐作断声。惧极，大号。无何，数监至，骇极。见其去地绝远，登楼共视，则葛端系棂上，欲解援之，则葛细不堪用力。遍索道人已杳矣。束手无计，奏之<u>鲁王</u> 。王诣视，大奇之。命楼下藉茅铺絮，将因而断之。甫毕，葛崩然自绝，去地乃不咫耳。相与失笑。</p>
<p>王命访道士所在。闻馆于<u>尚秀才</u> 家，往问之，则出游未复。既，遇于途，遂引见王。王赐宴坐，便请作剧。道士曰：“臣草野之夫，无他庸能。既承优宠，敢献女乐为大王寿。”遂探袖中出美人，置地上，向王稽拜已。道士命扮<span class="kindle-cn-specialtext-double">瑶池宴</span> 本，祝王万年。女子吊场数语。道士又出一人，自白“王母”。少间，<u>董双成</u> 、<u>许飞琼</u> ……一切仙姬，次第俱出。末有织女来谒，献天衣一袭，金彩绚烂，光映一室。王意其伪，索观之。道士急言：“不可！”王不听，卒观之，果无缝之衣，非人工所能制也。道士不乐曰：“臣竭诚以奉大王，暂而假诸天孙，今为浊气所染，何以还故主乎？”王又意歌者必仙姬，思欲留其一二，细视之，则皆宫中乐妓耳。转疑此曲，非所夙谙，问之，果茫然不自知。道士以衣置火烧之，然后纳诸袖中，再搜之，则已无矣。王于是深重道士，留居府内。道士曰：“野人之性，视宫殿如籓笼，不如秀才家得自由也。”每至中夜，必还其所，时而坚留，亦遂宿止，辄于筵间颠倒四时花木为戏。王问曰：“闻仙人亦不能忘情，果否？”对曰：“或仙人然耳。臣非仙人，故心如枯木矣。”一夜，宿府中，王遣少妓往试之。入其室，数呼不应，烛之，则瞑坐榻上。摇之，目一闪即复合，再摇之，齁声作矣。推之，则遂手而倒，酣卧如雷，弹其额，逆指作铁釜声。返以白王。王使刺以针，针弗入。推之，重不可摇，加十余人举掷床下，若千斤石堕地者。旦而窥之，仍眠地上。醒而笑曰：“一场恶睡，堕床下不觉耶！”后女子辈每于其坐卧时，按之为戏，初按犹软，再按则铁石矣。</p>
<p>道士舍秀才家，恒中夜不归。<u>尚</u> 锁其户，及旦启扉，道士已卧室中。初，<u>尚</u> 与曲妓<u>惠哥</u> 善，矢志嫁娶。<u>惠</u> 雅善歌，弦索倾一时。<u>鲁王</u> 闻其名，召入供奉，遂绝情好。每系念之，苦无由通。一夕，问道士：“见<u>惠哥</u> 否？”答言：“诸姬皆见，但不知其<u>惠哥</u> 为谁。”<u>尚</u> 述其貌，道其年，道士乃忆之。<u>尚</u> 求转寄一语，道士笑曰：“我世外人，不能为君塞鸿。”<u>尚</u> 哀之不已。道士展其袖曰：“必欲一见，请入此。”<u>尚</u> 窥之，中大如屋，伏身入，则光明洞彻，宽若厅堂，几案床榻，无物不有，居其内，殊无闷苦。道士入府，与王对弈。望<u>惠哥</u> 至，阳以袍袖拂尘，<u>惠哥</u> 已纳袖中，而他人不之睹也。<u>尚</u> 方独坐凝想时，忽有美人自檐间堕，视之，<u>惠哥</u> 也。两相惊喜，绸缪臻至。<u>尚</u> 曰：“今日奇缘，不可不志。请与卿联之。”书壁上曰：“侯门似海久无踪。”<u>惠</u> 续云：“谁识<u>萧郎</u> 今又逢。”<u>尚</u> 曰：“袖里乾坤真个大。”<u>惠</u> 曰：“离人思妇尽包容。”书甫毕，忽有五人入，八角冠，淡红衣，认之，都与无素。默然不言，捉<u>惠哥</u> 去。<u>尚</u> 惊骇，不知所由。道士既归，呼之出，问其情事，隐讳不以尽言。道士微笑，解衣反袂示之。<u>尚</u> 审视，隐隐有字迹，细裁如虮，盖即所题句也。</p>
<p>后十数日，又求一入。前后凡三入。<u>惠哥</u> 谓<u>尚</u> 曰：“腹中震动，妾甚忧之，常以紧帛束腰际。府中耳目较多。倘一朝临蓐，何处可容儿啼？烦与<u>巩</u> 仙谋，见妾三叉腰时，便一拯救。”<u>尚</u> 诺之。归见道士，伏地不起。道士曳之曰：“所言，予已了了，但请勿忧。君宗祧赖此一线，何敢不竭绵薄？但自此不必复入。我所以报君者，原不在情私也。”后数月，道士自外入，笑曰：“携得公子至矣。可速把襁褓来！”<u>尚</u> 妻最贤，年近三十，数胎而存一子，适生女，盈月而殇。闻<u>尚</u> 言，惊喜自出。道士探袖出婴儿，酣然若寐，脐梗犹未断也。<u>尚</u> 妻接抱，始呱呱而泣。道士解衣曰：“产血溅衣，道家最忌，今为君故，二十年故物，一旦弃之。”<u>尚</u> 为易衣。道士嘱曰：“旧物勿弃却，烧钱许，可疗难产，堕死胎。”<u>尚</u> 从其言。</p>
<p>居之又久，忽告<u>尚</u> 曰：“所藏旧衲，当留少许自用，我死后亦勿忘也。”<u>尚</u> 谓其言不祥。道士不言而去，入见王曰：“臣欲死！”王惊问之，曰：“此有定数，亦复何言。”王不信，强留之，手谈一局，急起，王又止之。请就外舍，从之。道士趋卧，视之已死。王具棺木以礼葬之。<u>尚</u> 临哭尽哀，始悟曩言盖先告之也。遗衲用催生，应如响，求者踵接于门。始犹以污袖与之，既而翦领衿，罔不效。及闻所嘱，疑妻必有产厄，断血布如掌，珍藏之。</p>
<p>会<u>鲁王</u> 有爱妃，临盆三日不下，医穷于术。或有以<u>尚生</u> 告者，立召入，一剂而产。王大喜，赠白金、彩缎良厚，<u>尚</u> 悉辞不受。王问所欲，曰：“臣不敢言。”再请之，顿首曰：“如推天惠，但赐旧妓<u>惠哥</u> 足矣。”王召之来，问其年，曰：“妾十八入府，今十四年矣。”王以其齿加长，命遍呼群妓，任<u>尚</u> 自择，<u>尚</u> 一无所好。王笑曰：“痴哉书生！十年前订婚嫁耶？”<u>尚</u> 以实对。乃盛备舆马，仍以所辞彩缎，为<u>惠哥</u> 作妆，送之出。<u>惠</u> 所生子，名之<u>秀生</u> ，秀者袖也，是时年十一矣。日念仙人之恩，清明则上其墓。</p>
<p>有久客<u>川</u> 中者，逢道人于途，出书一卷曰：“此府中物，来时仓猝，未暇璧返，烦寄去。”客归，闻道人已死，不敢达王，<u>尚</u> 代奏之。王展视，果道士所借。疑之，发其冢，空棺耳。后<u>尚</u> 子少殇，赖<u>秀生</u> 承继，益服<u>巩</u> 之先知云。</p>
<p> <u>异史氏</u> 曰：“袖里乾坤，古人之寓言耳，岂真有之耶？抑何其奇也！中有天地，有日月，可以娶妻生子，而又无催科之苦，人事之烦，则袖中虮虱，何殊桃源鸡犬哉！设容人常住，老于是乡可耳。”</p>
<h2 id='chapter_7_004'>二商</h2>
<p> <u>莒</u> 人<u>商</u> 姓者，兄富而弟贫，邻垣而居。<u>康熙</u> 间，岁大凶，弟朝夕不自给。一日，日向午，尚未举火，枵腹蹀踱，无以为计。妻令往告兄，<u>商</u> 曰：“无益。脱兄怜我贫也，当早有以处此矣。”妻固强之，<u>商</u> 便使其子往。少顷，空手而返。<u>商</u> 曰：“何如哉！”妻详问阿伯云何。子曰：“伯踌蹰目视伯母，伯母告我曰：‘兄弟析居，有饭各食，谁复能相顾也。’”夫妻无言，暂以残盎败榻，少易糠粃而生。</p>
<p>里中三四恶少，窥<u>大商</u> 饶足，夜逾垣入。夫妻惊寤，鸣盥器而号。邻人共嫉之，无援者。不得已，疾呼<u>二商</u> 。<u>商</u> 闻嫂鸣，欲趋救。妻止之，大声对嫂曰：“兄弟析居，有祸各受，谁复能相顾也！”俄，盗破扉，执<u>大商</u> 及妇，炮烙之，呼声綦惨。<u>二商</u> 曰：“彼固无情，焉有坐视兄死而不救者！”率子越垣，大声疾呼。<u>二商</u> 父子故武勇，人所畏惧，又恐惊致他援，盗乃去。视兄嫂，两股焦灼，扶榻上，招集婢仆，乃归。</p>
<p> <u>大商</u> 虽被创，而金帛无所亡失，谓妻曰：“今所遗留，悉出弟赐，宜分给之。”妻曰：“汝有好兄弟，不受此苦矣！”<u>商</u> 乃不言。<u>二商</u> 家绝食，谓兄必有以报，久之，寂不闻。妇不能待，使子捉囊往从贷，得斗粟而返。妇怒其少，欲反之，<u>二商</u> 止之。逾两月，贫馁愈不可支。<u>二商</u> 曰：“今无术可以谋生，不如鬻宅于兄。兄恐我他去，或不受券而恤焉，未可知。纵或不然，得十余金，亦可存活。”妻以为然，遣子操券诣<u>大商</u> 。<u>大商</u> 告之妇，且曰：“弟即不仁，我手足也。彼去则我孤立，不如反其券而周之。”妻曰：“不然。彼言去，挟我也，果尔，则适堕其谋。世间无兄弟者，便都死却耶！我高葺墙垣，亦足自固。不如受其券，从所适，亦可以广吾宅。”计定，令<u>二商</u> 押署券尾，付直而去。<u>二商</u> 于是徙居邻村。</p>
<p>乡中不逞之徒，闻<u>二商</u> 去，又攻之。复执<u>大商</u> ，搒楚并兼，梏毒惨至，所有金赀，悉以赎命。盗临去，开廪呼村中贫者，恣所取，顷刻都尽。次日，<u>二商</u> 始闻，及奔视，则兄已昏愦不能语，开目见弟，但以手抓床席而已。少顷遂死。<u>二商</u> 忿诉邑宰。盗首逃窜，莫可缉获。盗粟者百余人，皆里中贫民，州守亦莫如何。<u>大商</u> 遗幼子，才五岁，家既贫，往往自投叔所，数日不归，送之归，则啼不止。<u>二商</u> 妇颇不加青眼。<u>二商</u> 曰：“渠父不义，其子何罪？”因市蒸饼数枚，自送之。过数日，又避妻子，阴负斗粟于嫂，使养儿。如此以为常。又数年，<u>大商</u> 卖其田宅，母得直，足自给，<u>二商</u> 乃不复至。</p>
<p>后岁大饥，道殣相望，<u>二商</u> 食指益繁，不能他顾。侄年十五，荏弱不能操业，使携篮从兄货胡饼。一夜，梦兄至，颜色惨戚曰：“余惑于妇言，遂失手足之义。弟不念前嫌，增我汗羞。所卖故宅，今尚空闲，宜僦居之。屋后蓬颗下，藏有窖金，发之，可以小阜。使丑儿相从，长舌妇余甚恨之，勿顾也。”既醒，异之。以重直啖第主，始得就，果发得五百金。从此弃贱业，使兄弟设肆廛间。侄颇慧，记算无讹，又诚悫，凡出入，一锱铢必告。<u>二商</u> 益爱之。一日，泣为母请粟。<u>商</u> 妻欲勿与，<u>二商</u> 念其孝，按月廪给之。数年家益富。<u>大商</u> 妇病死，<u>二商</u> 亦老，乃析侄，家赀割半与之。</p>
<p> <u>异史氏</u> 曰：“闻<u>大商</u> 一介不轻取与，亦狷洁自好者也。然妇言是听，愦愦不置一辞，恝情骨肉，卒以吝死。呜呼！亦何怪哉！<u>二商</u> 以贫始，以素封终。为人何所长？但不甚遵阃教耳。呜呼！一行不同，而人品遂异。”</p>
<h2 id='chapter_7_005'>沂水秀才</h2>
<p> <u>沂水</u> 某秀才，课业山中。夜有二美人入，含笑不言，各以长袖拂榻，相将坐，衣耎无声。少间，一美人起，以白绫巾展几上，上有草书三四行，亦未尝审其何词。一美人置白金一铤，可三四两许，秀才掇内袖中。美人取巾，握手笑出，曰：“俗不可耐！”秀才扪金，则乌有矣。丽人在坐，投以芳泽，置不顾，而金是取，是乞儿相也，尚可耐哉！狐子可儿，雅态可想。</p>
<p>友人言此，并思不可耐事，附志之：对酸俗客；市井人作文语；富贵态状；秀才装名士；旁观谄态；信口谎言不倦；揖坐苦让上下；歪诗文强人观听；财奴哭穷；醉人歪缠；作满洲调；体气若逼人语；市井恶谑；任憨儿登筵抓肴果；假人余威装模样；歪科甲谈诗文；语次频称贵戚。</p>
<h2 id='chapter_7_006'>梅女</h2>
<p> <u>封云亭</u> ，<u>太行</u> 人。偶至郡，昼卧寓屋。时年少丧偶，岑寂之下，颇有所思。凝视间，见墙上有女子影，依稀如画，念必意想所致。而久之不动，亦不灭，异之。起视转真，再近之，俨然少女，容蹙舌伸，索环秀领。惊顾未已，冉冉欲下。知为缢鬼，然以白昼壮胆，不大畏怯，语曰：“娘子如有奇冤，小生可以极力。”影居然下，曰：“萍水之人，何敢遽以重务浼君子？但泉下槁骸，舌不得缩，索不得除，求断屋梁而焚之，恩同山岳矣。”诺之，遂灭。呼主人来，问所见。主人言：“此十年前<u>梅</u> 氏故宅，夜有小偷入室，为<u>梅</u> 所执，送诣典史。典史受盗钱三百，诬其女与通，将拘审验。女闻自经。后<u>梅</u> 夫妻相继卒，宅归于余。客往往见怪异，而无术可以靖之。”<u>封</u> 以鬼言告主人。计毁舍易楹，费不赀，故难之，<u>封</u> 乃协力助作。</p>
<p>既就而复居之。<u>梅女</u> 夜至，展谢已，喜气充溢，姿态嫣然。<u>封</u> 爱悦之，欲与为欢。瞒然而惭曰：“阴惨之气，非但不为君利，若此之为，则生前之垢，西江不可濯矣。会合有时，今日尚未。”问：“何时？”但笑不言。<u>封</u> 问：“饮乎？”答曰：“不饮。”<u>封</u> 曰：“对佳人，闷眼相看，亦复何味？”女曰：“妾生平戏技，惟谙打马。但两人寥落，夜深又苦无局。今长夜莫遣，聊与君为交线之戏。”<u>封</u> 从之。促膝戟指，翻变良久，<u>封</u> 迷乱不知所从，女辄口道而颐指之，愈出愈幻，不穷于术。<u>封</u> 笑曰：“此闺房之绝技也。”女曰：“此妾自悟，但有双线，即可成文，人自不之察耳。”更阑颇怠，强使就寝，曰：“我阴人不寐，请自休。妾少解按摩之术，愿尽技能，以侑清梦。”<u>封</u> 从其请。女叠掌为之轻按，自顶及踵皆遍，手所经，骨若醉。既而握指细擂，如以团絮相触状，体畅舒不可言。擂至腰，口目皆慵；至股，则沉沉睡去矣。及醒，日已向午，觉骨节轻和，殊于往日。心益爱慕，屋而呼之，并无响应。</p>
<p>日夕，女始至。<u>封</u> 曰：“卿居何所，使我呼欲遍？”曰：“鬼无常所，要在地下。”问：“地下有隙，可容身乎？”曰：“鬼不见地，犹鱼不见水也。”<u>封</u> 握腕曰：“使卿而活，当破产购致之。”女笑曰：“无须破产。”戏至半夜，<u>封</u> 苦逼之。女曰：“君勿缠我。有<u>浙</u> 娼<u>爱卿</u> 者，新寓北邻，颇极风致。明夕，招与俱来，聊以自代，若何？”<u>封</u> 允之。次夕，果与一少妇同至，年近三十已来，眉目流转，隐含荡意。三人狎坐，打马为戏。局终，女起曰：“嘉会方殷，我且去。”<u>封</u> 欲挽之，飘然已逝。两人登榻，于飞甚乐。诘其家世，则含糊不以尽道，但曰：“郎如爱妾，当以指弹北壁，微呼曰<u>壶卢子</u> ，即至。三呼不应，可知不暇，勿更招也。”天晓，入北壁隙中而去。次日，女来。<u>封</u> 问<u>爱卿</u> ，女曰：“被高公子招去侑酒，以故不得来。”因而翦烛共话。女每欲有所言，吻已启而辄止。固诘之，终不肯言，欷歔而已。<u>封</u> 强与作戏，四漏始去。自此二女频来，笑声常彻宵旦，因而城社悉闻。</p>
<p>典史某，亦<u>浙</u> 之世族，嫡室以私仆被黜。继娶<u>顾氏</u> ，深相爱好，期月殀殂，心甚悼之。闻<u>封</u> 有灵鬼，欲以问冥世之缘，遂跨马造封。<u>封</u> 初不肯承，某力求不已。<u>封</u> 设筵与坐，诺为招鬼妓。日及曛，叩壁而呼，三声未已，<u>爱卿</u> 即入。举头见客，色变欲走，<u>封</u> 以身横阻之。某审视，大怒，投以巨碗，溘然而灭。<u>封</u> 大惊，不解其故，方将致诘。俄暗室中一老妪出，大骂曰：“贪鄙贼！坏我家钱树子！三十贯索要偿也！”以杖击某，中颅。</p>
<p>某抱首而哀曰：“此<u>顾氏</u> ，我妻也。少年而殒，方切哀痛，不图为鬼不贞。于姥乎何与？”妪怒曰：“汝本<u>浙江</u> 一无赖贼，买得条乌角带，鼻骨倒竖矣！汝居官有何黑白？袖有三百钱，便而翁也！神怒人怨，死期已迫，汝父母代哀冥司，愿以爱媳入青楼，代汝偿贪债，不知耶？”言已又击。某宛转哀鸣。方惊诧无从救解，旋见<u>梅女</u> 自房中出，张目吐舌，颜色变异，近以长簪刺其耳。<u>封</u> 惊极，以身障客，女愤不已。<u>封</u> 劝曰：“某即有罪，倘死于寓所，则咎在小生。请少存投鼠之忌。”女乃曳妪曰：“暂假余息，为我顾<u>封郎</u> 也。”某张皇鼠窜而去。至署，患脑痛，中夜遂毙。</p>
<p>次夜，女出笑曰：“痛快！恶气出矣！”问：“何仇怨？”女曰：“曩已言之：受贿诬奸，衔恨已久。每欲浼君，一为昭雪，自愧无纤毫之德，故将言而辄止。适闻纷拿，窃以伺听，不意其仇人也。”<u>封</u> 讶曰：“此即诬卿者耶？”曰：“彼典史于此，十有八年，妾冤殁十六寒暑矣。”问：“妪为谁？”曰：“老娼也。”又问<u>爱卿</u> ，曰：“卧病耳。”因冁然曰：“妾昔谓会合有期，今真不远矣。君尝愿破家相赎，犹记否？”<u>封</u> 曰：“今日犹此心也。”女曰：“实告君：妾殁日，已投生<u>延安</u> <u>展孝廉</u> 家。徒以大怨未伸，故迁延于是。请以新帛作鬼囊，俾妾得附君以往，就<u>展</u> 氏求婚，计必允谐。”<u>封</u> 虑势分悬殊，恐将不遂。女曰：“但去无忧。”<u>封</u> 从其言。女嘱曰：“途中慎勿相唤。待合卺之夕，以囊挂新人首，急呼曰：‘勿忘勿忘！’”<u>封</u> 诺之。才启囊，女跳身已入。</p>
<p>携至<u>延安</u> ，访之，果有<u>展孝廉</u> ，生一女，貌极端好，但病痴，又常以舌出唇外，类犬喘日。年十六岁，无问名者。父母忧念成痗。<u>封</u> 到门投刺，具通族阀。既退，托媒。<u>展</u> 喜，赘<u>封</u> 于家。女痴绝，不知为礼，使两婢扶曳归室。群婢既去，女解衿露乳，对<u>封</u> 憨笑。<u>封</u> 覆囊呼之，女停眸审顾，似有疑思。<u>封</u> 笑曰：“卿不识小生耶？”举之囊而示之。女乃悟，急掩衿，喜共燕笑。诘旦，<u>封</u> 入谒岳。<u>展</u> 慰之曰：“痴女无知，既承青眷，君倘有意，家中慧婢不乏，仆不靳相赠。”<u>封</u> 力辨其不痴，<u>展</u> 疑之。无何，女至，举止皆佳，因大惊异。女但掩口微笑。展细诘之，女进退而惭于言，<u>封</u> 为略述梗概。<u>展</u> 大喜，爱悦逾于平时。使子<u>大成</u> 与婿同学，供给丰备。年余，<u>大成</u> 渐厌薄之，因而郎舅不相能，厮仆亦刻疵其短。<u>展</u> 惑于浸润，礼稍懈。女觉之，谓<u>封</u> 曰：“岳家不可久居，凡久居者，尽阘茸也。及今未大决裂，宜速归。”<u>封</u> 然之，告<u>展</u> 。<u>展</u> 欲留女，女不可。父兄尽怒，不给舆马。女自出妆赀贳马归。后<u>展</u> 招令归宁，女固辞不往。后<u>封</u> 举孝廉，始通庆好。</p>
<p> <u>异史氏</u> 曰：“官卑者愈贪，其常情然乎？三百诬奸，夜气之牿亡尽矣。夺嘉耦，入青楼，卒用暴死。吁！可畏哉！”</p>
<p> <u>康熙</u> 甲子，<u>贝丘</u> 典史最贪诈，民咸怨之。忽其妻被狡者诱与偕亡。或代悬招状云：“某官因自己不慎，走失夫人一名。身无余物，止有红绫七尺，包裹元宝一枚，翘边细纹，并无阙坏。”亦风流之小报也。</p>
<h2 id='chapter_7_007'>郭秀才</h2>
<p> <u>东粤</u> 士人<u>郭某</u> ，暮自友人归，入山迷路，窜榛莽中。更许，闻山头笑语，急趋之。见十余人，藉地饮。望见<u>郭</u> ，哄然曰：“坐中正欠一客，大佳，大佳！”<u>郭</u> 既坐，见诸客半儒巾，便请指迷。一人笑曰：“君真酸腐！舍此明月不赏，何求道路？”即飞一觥来。<u>郭</u> 饮之，芳香射鼻，一引遂尽。又一人持壶倾注。<u>郭</u> 故善饮，又复奔驰吻燥，一举十觞。众人大赞曰：“豪哉！真吾友也！”</p>
<p> <u>郭</u> 放达喜谑，能学禽语，无不酷肖。离坐起溲，窃作燕子鸣。众疑曰：“半夜何得此耶？”又效杜鹃，众益疑。<u>郭</u> 坐，但笑不言。方纷议间，<u>郭</u> 回首为鹦鹉鸣曰：“<u>郭秀才</u> 醉矣，送他归也！”众惊听，寂不复闻。少顷，又作之。既而悟其为<u>郭</u> ，始大笑。皆撮口从学，无一能者。一人曰：“可惜<u>青娘子</u> 未至。”又一人曰：“中秋还集于此，<u>郭先生</u> 不可不来。”<u>郭</u> 敬诺。一人起曰：“客有绝技，我等亦献踏肩之戏，若何？”于是哗然并起。前一人挺身矗立，即有一人飞登肩上，亦矗立，累至四人，高不可登，继至者，攀肩踏臂，如缘梯状：十余人，顷刻都尽，望之可接霄汉。方惊顾间，挺然倒地，化为修道一线。</p>
<p> <u>郭</u> 骇立良久，遵道得归。翼日，腹大痛，溺绿色，似铜青，着物能染，亦无溺气，三日乃已。往验故处，则肴骨狼籍，四围丛莽，并无道路。至中秋，<u>郭</u> 欲赴约，朋友谏止之。设斗胆再往一会<u>青娘子</u> ，必更有异。惜乎其见之摇也！</p>
<h2 id='chapter_7_008'>死僧</h2>
<p>某道士，云游日暮，投止野寺。见僧房扃闭，遂藉蒲团，趺坐廊下。夜既静，闻启阖声。旋见一僧来，浑身血污，目中若不见道士，道士亦若不见之。僧直入殿，登佛座，抱佛头而笑，久之乃去。及明，视室，门扃如故。怪之，入村道所见。众如寺，发扃验之，则僧杀死在地，室中席箧掀腾，知为盗劫。疑鬼笑有因，共验佛首，见脑后有微痕，刓之，内藏三十余金。遂用以葬之。</p>
<p> <u>异史氏</u> 曰：“谚有之：‘财连于命。’不虚哉！夫人俭啬封殖，以予所不知谁何之人，亦已痴矣，况僧并不知谁何之人而无之哉！生不肯享，死犹顾而笑之，财奴之可叹如此。佛云：‘一文将不去，惟有业随身。’其僧之谓夫！”</p>
<h2 id='chapter_7_009'>阿英</h2>
<p> <u>甘玉</u> ，字<u>璧人</u> ，<u>庐陵</u> 人。父母早丧。遗弟<u>珏</u> ，字<u>双璧</u> ，始五岁，从兄鞠养。<u>玉</u> 性友爱，抚弟如子。后<u>珏</u> 渐长，丰姿秀出，又惠能文。<u>玉</u> 益爱之，每曰：“吾弟表表，不可以无良匹。”然简拔过刻，姻卒不就。适读书<u>匡山</u> 僧寺，夜初就枕，闻窗外有女子声。窥之，见三四女郎席地坐，数婢陈肴酒，皆殊色也。一女曰：“<u>秦娘子</u> ，<u>阿英</u> 何不来？”下座者曰：“昨自<u>函谷</u> 来，被恶人伤右臂，不能同游，方用恨恨。”一女曰：“前宵一梦大恶，今犹汗悸。”下座者摇手曰：“莫道莫道！今宵姊妹欢会，言之吓人不快。”女笑曰：“婢子何胆怯尔尔！便有虎狼衔去耶？若要勿言，须歌一曲，为娘行侑酒。”女低吟曰：</p>
<p class="kindle-cn-poem-left">闲阶桃花取次开，昨日踏青小约未应乖。</p>
<p class="kindle-cn-poem-left">付嘱东邻女伴少待莫相催，着得凤头鞋子即当来。</p>
<p class="kindle-cn-para-no-indent">吟罢，一座无不叹赏。</p>
<p>谈笑间，忽一伟丈夫岸然自外入，鹘睛荧荧，其貌狞丑。众啼曰：“妖至矣！”仓卒哄然，殆如鸟散。惟歌者婀娜不前，被执哀啼，强与支撑。丈夫吼怒，龁手断指，就便嚼食，女郎踣地若死。<u>玉</u> 怜恻不可复忍，乃急袖剑拔关出，挥之，中股，股落，负痛逃去。扶女入室，面如尘土，血淋衿袖，验其手，则右拇断矣。裂帛代裹之。女始呻曰：“拯命之德，将何以报？”<u>玉</u> 自初窥时，心已隐为弟谋，因告以意。女曰：“狼疾之人，不能操箕帚矣。当别为贤仲图之。”诘其姓氏，答言：“<u>秦氏</u> 。”<u>玉</u> 乃展衾，俾暂休养，自乃襆被他所。晓而视之，则床已空，意其自归。而访察近村，殊少此姓；广托戚朋，并无确耗。归与弟言，悔恨若失。</p>
<p> <u>珏</u> 一日偶游涂野，遇一二八女郎，姿致娟娟，顾之微笑，似将有言。因以秋波四顾而后问曰：“君<u>甘</u> 家二郎否？”曰：“然。”曰：“君家尊曾与妾有婚姻之约，何今日欲背前盟，另订<u>秦</u> 家？”<u>珏</u> 云：“小生幼孤，夙好都不曾闻，请言族阀，归当问兄。”女曰：“无须细道，但得一言，妾当自至。”<u>珏</u> 以未禀兄命为辞。女笑曰：“呆郎君！遂如此怕哥子耶？妾<u>陆氏</u> ，居<u>东山</u> <u>望村</u> 。三日内，当候玉音。”乃别而去。</p>
<p> <u>珏</u> 归，述诸兄嫂。兄曰：“此大谬语！父殁时，我二十余岁，倘有是说，那得不闻？”又以其独行旷野，遂与男儿交语，愈益鄙之。因问其貌。<u>珏</u> 红彻面颈，不出一言。嫂笑曰：“想是佳人。”<u>玉</u> 曰：“童子何辨妍媸？纵美，必不及<u>秦</u> ，待<u>秦氏</u> 不谐，图之未晚。”<u>珏</u> 默而退。逾数日，<u>玉</u> 在途，见一女子，零涕前行。垂鞭按辔而微睨之，人世殆无其匹。使仆诘焉。答曰：“我旧许<u>甘</u> 家<u>二郎</u> ，因家贫远徙，遂绝耗问。近方归，复闻郎家二三其德，背弃前盟。往问伯伯<u>甘璧人</u> ，焉置妾也？”<u>玉</u> 惊喜曰：“<u>甘璧人</u> ，即我是也。先人曩约，实所不知。去家不远，请即归谋。”乃下骑授辔，步御以归。女自言：“小字<u>阿英</u> 。家无昆季，惟外姊<u>秦氏</u> 同居。”始悟丽者即其人也。<u>玉</u> 欲告诸其家，女固止之。窃喜弟得佳妇，然恐其佻达招议。久之，女殊矜庄，又娇婉善言。母事嫂，嫂亦雅爱慕之。</p>
<p>值中秋，夫妻方狎宴，嫂招之。<u>珏</u> 意怅惘。女遣招者先行，约以继至，而端坐笑言，良久殊无去志。<u>珏</u> 恐嫂待久，故连促之。女但笑，卒不复去。质旦，晨妆甫竟，嫂自来抚问：“夜来相对，何尔怏怏？”女微哂之。<u>珏</u> 觉有异，质对参差。嫂大骇：“苟非妖物，何得有分身术？”<u>玉</u> 亦惧，隔帘而告之曰：“家世积德，曾无怨雠。如其妖也，请速行，幸勿杀吾弟！”女然曰：“妾本非人，只以阿翁夙盟，故<u>秦</u> 家姊以此劝驾。自分不能育男女，尝欲辞去，所以恋恋者，为兄嫂待我不薄耳。今既见疑，请从此诀。”转眼化为鹦鹉，翩然逝矣。初，<u>甘翁</u> 在时，蓄一鹦鹉甚慧，尝自投饵。时<u>珏</u> 四五岁，问：“饲鸟何为？”父戏曰：“将以为汝妇。”间鹦鹉乏食，则呼<u>珏</u> 云：“不将饵去，饿煞媳妇矣！”家人亦皆以此为戏。后断锁亡去。始悟旧约云即此也。然<u>珏</u> 明知非人，而思之不置。嫂悬情尤切，旦夕啜泣。<u>玉</u> 悔之而无如何。</p>
<p>后二年，为弟聘<u>姜氏</u> 女，意终不自得。有表兄为<u>粤</u> 司李，<u>玉</u> 往省之，久不归。适土寇为乱，近村里落，半为丘墟。<u>珏</u> 大惧，率家人避山谷。山上男女颇杂，都不知其谁何。忽闻女子小语，绝类<u>英</u> 。嫂促<u>珏</u> 近验之，果<u>英</u> 。<u>珏</u> 喜极，捉臂不释。女乃谓同行者曰：“姊且去，我望嫂嫂来。”既至，嫂望见悲哽。女慰劝再三，又谓：“此非乐土。”因劝令归。众惧寇至，女固言：“不妨。”乃相将俱归。女撮土拦户，嘱安居勿出，坐数语，反身欲去。嫂急握其腕，又令两婢捉左右足，女不得已，止焉。然不甚归私室，<u>珏</u> 订之三四，始为之一往。</p>
<p>嫂每谓新妇不能当叔意，女遂早起为<u>姜</u> 理妆，梳竟，细匀铅黄，人视之，艳增数倍。如此三日，居然丽人。嫂奇之，因言：“我又无子。欲购一妾，姑未遑暇。不知婢辈可涂泽否？”女曰：“无人不可转移，但质美者易为力耳。”遂遍相诸婢，惟一黑丑者，有宜男相。乃唤与洗濯，已而以浓粉杂药末涂之。如是三日，面赤渐黄；四七日，脂泽沁入肌理，居然可观。</p>
<p>日惟闭门作笑，并不计及兵火。一夜，噪声四起，举家不知所谋。俄闻门外人马鸣动，纷纷俱去。既明，始知村中焚掠殆尽，盗纵群队穷搜，凡伏匿岩穴者，悉被杀掳。遂益德女，目之以神。女忽谓嫂曰：“妾此来，徒以嫂义难忘，聊分离乱之忧。阿伯行至，妾在此，如谚所云，非李非桃，可笑人也。我姑去，当乘间一相望耳。”嫂问：“行人无恙乎？”曰：“近中有大难。此无与他人事，<u>秦</u> 家姊受恩奢，意必报之，固当无妨。”嫂挽之过宿，未明已去。</p>
<p> <u>玉</u> 自<u>东粤</u> 归，闻乱，兼程进。途遇寇，主仆弃马，各以金束腰间，潜身丛棘中。一秦吉了，飞集棘上，展翼覆之。视其足，缺一指，心异之。俄而群盗四合，绕莽殆遍，似寻之。二人气不敢息。盗既散，鸟始翔去。既归，各道所见，始知秦吉了即所救丽者也。</p>
<p>后值<u>玉</u> 他出不归，<u>英</u> 必暮至，计<u>玉</u> 将归而早出。<u>珏</u> 或会于嫂所，间邀之，则诺而不赴。一夕，<u>玉</u> 他往，<u>珏</u> 意<u>英</u> 必至，潜伏候之。未几，<u>英</u> 果来，暴起，要遮而归于室。女曰：“妾与君情缘已尽，强合之，恐为造物所忌。少留有余，时作一面之会，如何？”<u>珏</u> 不听，卒与狎。天明，诣嫂。嫂怪之。女笑云：“中途为强寇所劫，劳嫂悬望矣。”数语趋出。居无何，有巨貍衔鹦鹉经寝门过。嫂骇绝，固疑是<u>英</u> 。时方沐，辍洗急号，群起噪击，始得之。左翼沾血，奄存余息。抱置膝头，抚摩良久，始渐醒，自以喙理其翼。少选，飞绕室中，呼曰：“嫂嫂，别矣！吾怨<u>珏</u> 也！”振翼遂去，不复来。</p>
<h2 id='chapter_7_010'>橘树</h2>
<p> <u>陕西</u> <u>刘公</u> ，为<u>兴化</u> 令。有道士来献盆树，视之，则小橘细裁如指，摈弗受。<u>刘</u> 有幼女，时六七岁，适值初度。道士云：“此不足供大人清玩，聊祝女公子福寿耳。”乃受之。女一见，不胜爱悦，寘诸闺闼，朝夕护之唯恐伤。<u>刘</u> 任满，橘盈把矣。是年初结实。简装将行，以橘重赘，谋弃之。女抱树娇啼。家人绐之曰：“暂去，且将复来。”女信之，涕始止。又恐为大力者负之而去，立视家人，移栽墀下，乃行。</p>
<p>女归，受<u>庄</u> 氏聘。<u>庄</u> 丙戌登进士，释褐为<u>兴化</u> 令，夫人大喜。窃意十余年橘不复存，及至，则橘已十围，实累累以千计。问之故役，皆云：“<u>刘公</u> 去后，橘甚茂而不实，此其初结也。”更奇之。<u>庄</u> 任三年，繁实不懈。第四年，憔悴无少华。夫人曰：“君任此不久矣。”至秋，果解任。</p>
<p> <u>异史氏</u> 曰：“橘其有夙缘于女与？何遇之巧也！其实也似感恩，其不华也似伤离。物犹如此，而况于人乎？”</p>
<h2 id='chapter_7_011'>赤字</h2>
<p> <u>顺治</u> 乙未冬夜，天上赤字如火。其文云：“白苕代靖否复议朝冶驰。”</p>
<h2 id='chapter_7_012'>牛成章</h2>
<p> <u>牛成章</u> ，<u>江西</u> 之布商也。娶<u>郑氏</u> ，生子女各一。<u>牛</u> 三十三岁病死。子名<u>忠</u> ，时方十二，女八九岁而已。母不能贞，货产入囊，改醮而去。遗两孤，难以存济。有<u>牛</u> 从嫂，年已六袠，贫寡无归，送与居处。</p>
<p>数年，妪死，家益替。而忠渐长，思继父业而苦无赀。妹适<u>毛</u> 姓，<u>毛</u> 富贾也。女哀婿假数十金付兄。兄从人适<u>金陵</u> ，途中遇寇，资斧尽丧，飘荡不能归。偶趋典肆，见主肆者绝类其父，出而潜察之，姓字皆符，骇异不谕其故。惟日流连其傍，以窥意旨，而其人亦略不顾问。如此三日，觇其言笑举止，真父无讹。即又不敢拜识，乃自陈于群小，求以同乡之故，进身为佣。立券已，主人视其里居、姓氏，似有所动，问所从来。<u>忠</u> 泣诉父名。主人怅然若失，久之，问：“而母无恙乎？”<u>忠</u> 又不敢谓父死，婉应曰：“我父六年前，经商不返，母醮而去。幸有伯母抚育，不然，葬沟渎久矣。”主人惨然曰：“我即是汝父也。”于是握手悲哀。又导入参其后母。后母<u>姬</u> ，年三十余，无出，得<u>忠</u> 喜，设宴寝门。<u>牛</u> 终欷歔不乐，即欲一归故里。妻虑肆中乏人，故止之。<u>牛</u> 乃率子纪理肆务，居之三月，乃以诸籍委子，取装西归。</p>
<p>既别，<u>忠</u> 实以父死告母。<u>姬</u> 乃大惊，言：“彼负贩于此，曩所与交好者，留作当商，娶我已六年矣。何言死耶？”<u>忠</u> 又细述之。相与疑念，不喻其由。逾一昼夜，而<u>牛</u> 已返。携一妇人，头如蓬葆，<u>忠</u> 视之，则其所生母也。<u>牛</u> 摘耳顿骂：“何弃吾儿！”妇慑伏不敢少动。<u>牛</u> 以口龁其项。妇呼<u>忠</u> 曰：“儿救吾！儿救吾！”<u>忠</u> 大不忍，横身蔽鬲其间。<u>牛</u> 犹忿怒，妇已不见。众大惊，相哗以鬼。旋视<u>牛</u> ，颜色惨变，委衣于地，化为黑气，亦寻灭矣。母子骇叹，举衣冠而瘗之。<u>忠</u> 席父业，富有万金。后归家问之，则嫁母于是日死，一家皆见<u>牛成章</u> 云。</p>
<h2 id='chapter_7_013'>青娥</h2>
<p> <u>霍桓</u> ，字<u>匡九</u> ，<u>晋</u> 人也。父官县尉，早卒。遗生最幼，聪惠绝人。十一岁，以神童入泮。而母过于爱惜，禁不令出庭户，年十三，尚不能辨叔伯甥舅焉。同里有<u>武评事</u> 者，好道，入山不返。有女<u>青娥</u> ，年十四，美异常伦。幼时窃读父书，慕<u>何仙姑</u> 之为人。父既隐，立志不嫁，母无奈之。一日，生于门外瞥见之。童子虽无知，只觉爱之极，而不能言，直告母，使委禽焉。母知其不可，故难之，生郁郁不自得。母恐拂儿意，遂托往来者致意<u>武</u> ，果不谐。生行思坐筹，无以为计。</p>
<p>会有一道士在门，手握小镵，长裁尺许。生借阅一过，问：“将何用？”答云：“此劚药之具，物虽微，坚石可入。”生未深信。道士即以斫墙上石，应手落如腐。生大异之，把玩不释于手。</p>
<p>道士笑曰：“公子爱之，即以奉赠。”生大喜，酬之以钱，不受而去。持归，历试砖石，略无隔阂。顿念穴墙则美人可见，而不知其非法也。</p>
<p>更定，逾垣而出，直至<u>武</u> 第，凡穴两重垣，始达中庭。见小厢中，尚有灯火，伏窥之，则<u>青娥</u> 卸晚妆矣。少顷，烛灭，寂无声。穿墉入，女已熟眠。轻解双履，悄然登榻，又恐女郎惊觉，必遭诃逐，遂潜伏绣褶之侧，略闻香息，心愿窃慰。而半夜经营，疲殆颇甚，少一合眸，不觉睡去。女醒，闻鼻气休休，开目，见穴隙亮入。大骇，急起，暗中拔关轻出，敲窗唤家人妇，共爇火操杖以往。见一总角书生，酣眠绣榻，细审，识为<u>霍生</u> 。推之始觉，遽起，目灼灼如流星，似亦不大畏惧，但然不作一语。众指为贼，恐呵之。始出涕曰：“我非贼，实以爱娘子故，愿以近芳泽耳。”众又疑穴数重垣，非童子所能者。生出镵以言其异。共试之，骇绝，讶为神授。将共告诸夫人，女俛首沉思，意似不以为可。众窥知女意，因曰：“此子声名门第，殊不辱玷。不如纵之使去，俾复求媒焉。诘旦，假盗以告夫人，如何也？”女不答。众乃促生行。生索镵。共笑曰：“儿童！犹不忘凶器耶？”生觑枕边，有凤钗一股，阴纳袖中。已为婢子所窥，急白之。女不言亦不怒。一媪拍颈曰：“莫道他若，意念乖绝也！”乃曳之，仍自窦中出。</p>
<p>既归，不敢实告母，但嘱母复媒致之。母不忍显拒，惟遍托媒氏，急为别觅良姻。<u>青娥</u> 知之，中情皇急，阴使腹心者风示媪。媪悦，托媒往。会小婢漏泄前事，<u>武夫人</u> 辱之，不胜恚愤。媒至，益触其怒，以杖画地，骂生并及其母。媒惧，窜归，具述其状。生母亦怒曰：“不肖儿所为，我都梦梦。何遂以无礼相加！当交股时，何不将荡儿淫女一并杀却？”由是见其亲属，辄便披诉。女闻，愧欲死。<u>武夫人</u> 大悔，而不能禁之使勿言也。女阴使人婉致生母，且矢之以不他，其词悲切。母感之，乃不复言，而论亲之谋，亦遂辍矣。</p>
<p>会<u>秦</u> 中<u>欧公</u> 宰是邑，见生文，深器之，时召入内署，极意优宠。一日，问生：“婚乎？”答言：“未。”细诘之，对曰：“夙与故<u>武评事</u> 女小有盟约，后以微嫌，遂致中寝。”问：“犹愿之否？”生然不言。公笑曰：“我当为子成之。”即委县尉、教谕，纳币于<u>武</u> 。夫人喜，婚乃定。逾岁，娶归。女入门，乃以镵掷地曰：“此寇盗物，可将去！”生笑曰：“勿忘媒妁。”珍佩之恒不去身。</p>
<p>女为人温良寡默，一日三朝其母，余惟闭门寂坐，不甚留心家务。母或以吊庆他往，则事事经纪，罔不井井。年余，生一子<u>孟仙</u> ，一切委之乳保，似亦不甚顾惜。又四五年，忽谓生曰：“欢爱之缘，于兹八载。今离长会短，可将奈何！”生惊问之，即已默默，盛妆拜母，返身入室。追而诘之，则仰眠榻上而气绝矣。母子痛悼，购良材而葬之。</p>
<p>母已衰迈，每每抱子思母，如摧肺肝，由是遘病，遂惫不起。逆害饮食，但思鱼羹，而近地则无，百里外始可购致。时厮骑皆被差遣，生性纯孝，急不可待，怀赀独往，昼夜无停趾。返至山中，日已沉冥，两足跛踦，步不能咫。后一叟至，问曰：“足得毋泡乎？”生唯唯。叟便曳坐路隅，敲石取火，以纸裹药末，熏生两足讫。试使行，不惟痛止，兼益矫健。感极申谢。叟问：“何事汲汲？”答以母病，因历道所由。叟问：“何不另娶？”答云：“未得佳者。”叟遥指山村曰：“此处有一佳人，倘能从我去，仆当为君作伐。”生辞以母病待鱼，姑不遑暇。叟乃拱手，约以异日入村，但问<u>老王</u> ，乃别而去。生归，烹鱼献母。母略进，数日寻瘳。乃命仆马往寻叟。</p>
<p>至旧处，迷村所在。周章逾时，夕暾渐坠。山谷甚杂，又不可以极望，乃与仆分上山头，以瞻里落，而山径崎岖，苦不可复骑，跋履而上，昧色笼烟矣。蹀躞四望，更无村落。方将下山，而归路已迷，心中燥火如烧。荒窜间，冥堕绝壁。幸数尺下有一线荒台，坠卧其上，阔仅容身，下视黑不见底，惧极不敢少动。又幸崖边皆生小树，约体如栏。移时，见足傍有小洞口，心窃喜，以背着石，螬行而入。意稍稳，冀天明可以呼救。少顷，深处有光如星点。渐近之，约三四里许，忽睹廊舍，并无烛，而光明若昼。一丽人自房中出，视之，则<u>青娥</u> 也。见生，惊曰：“郎何能来？”生不暇陈，抱袪呜恻。女劝止之。问母及儿，生悉述苦况，女亦惨然。生曰：“卿死年余，此得无冥间耶？”女曰：“非也，此乃仙府。曩时非死，所瘗，一竹杖耳。郎今来，仙缘有分也。”因导令朝父，则一修髯丈夫，坐堂上，生趋拜。女白：“<u>霍郎</u> 来。”翁惊起，握手略道平素，曰：“婿来大好，分当留此。”生辞以母望，不能久留。翁曰：“我亦知之。但迟三数日，即亦何伤。”乃饵以肴酒，即令婢设榻于西堂，施锦裀焉。生既退，约女同榻寝。女却之曰：“此何处，可容狎亵？”生捉臂不舍。窗外婢子笑声嗤然，女益惭。方争拒间，翁入，叱曰：“俗骨污吾洞府！宜即去！”生素负气，愧不能忍，作色曰：“儿女之情，人所不免，长者何当伺我？无难即去，但令女须便将随。”翁无辞，招女随之，启后户送之，赚生离门，父子阖扉去。回首峭壁巉岩，无少隙缝，只影茕茕，罔所归适。视天上斜月高揭，星斗已稀。怅怅良久，悲已而恨，面壁叫号，迄无应者。愤极，腰中出镵，凿石攻进，且攻且骂。瞬息洞入三四尺许，隐隐闻人语曰：“孽障哉！”生奋力凿益急。忽洞底豁开二扉，推<u>娥</u> 出曰：“可去，可去！”壁即复合。女怨曰：“既爱我为妇，岂有待丈人如此者？是何处老道士，授汝凶器，将人缠混欲死！”生得女，意愿已慰，不复置辨，但忧路险难归。女折两枝，各跨其一，即化为马，行且驶，俄顷至家。时失生已七日矣。</p>
<p>初，生之与仆相失也，觅之不得，归而告母。母遣人穷搜山谷，并无踪绪。正忧惶所，闻子自归，欢喜承迎。举首见妇，几骇绝。生略述之，母益忻慰。女以形迹诡异，虑骇物听，求即播迁，母从之。异郡有别业，刻期徙往，人莫之知。偕居十八年，生一女，适同邑<u>李</u> 氏。后母寿终。女谓生曰：“吾家茅田中，有雉抱八卵，其地可葬。汝父子扶榇归窆。儿已成立，宜即留守庐墓，无庸复来。”生从其言，葬后自返。月余，<u>孟仙</u> 往省之，而父母俱杳。问之老奴，则云：“赴葬未还。”心知其异，浩叹而已。</p>
<p> <u>孟仙</u> 文名甚噪，而困于场屋，四旬不售。后以拔贡入北闱，遇同号生，年可十七八，神采俊逸，爱之。视其卷，注<u>顺天</u> 廪生<u>霍仲仙</u> 。瞪目大骇，因自道姓名。<u>仲仙</u> 亦异之，便问乡贯，<u>孟</u> 悉告之。<u>仲仙</u> 喜曰：“弟赴都时，父嘱文场中如逢<u>山</u> 右<u>霍</u> 姓者，吾族也，宜与款接，今果然矣。顾何以名字相同如此？”<u>孟仙</u> 因诘高、曾，并严、慈姓讳，已而惊曰：“是我父母也！”<u>仲仙</u> 疑年齿之不类，<u>孟仙</u> 曰：“我父母皆仙人，何可以貌信其年岁乎？”因述往迹，<u>仲仙</u> 始信。场后不暇休息，命驾同归。才到门，家人迎告，是夜失太翁及夫人所在。两人大惊。<u>仲仙</u> 入而询诸妇，妇言：“昨夕尚共杯酒，母谓：‘汝夫妇少不更事。明日大哥来，吾无虑矣。’早旦入室，则阒无人矣。”兄弟闻之，顿足悲哀。<u>仲仙</u> 犹欲追觅，<u>孟仙</u> 以为无益，乃止。是科<u>仲</u> 领乡荐。以<u>晋</u> 中祖墓所在，从兄而归。犹冀父母尚在人间，随在探访，而终无踪迹矣。</p>
<p> <u>异史氏</u> 曰：“钻穴眠榻，其意则痴；凿壁骂翁，其行则狂。仙人之撮合之者，惟欲以长生报其孝耳。然既混迹人间，狎生子女，则居而终焉，亦何不可？乃三十年而屡弃其子，抑独何哉？异已！”</p>
<h2 id='chapter_7_014'>镜听</h2>
<p> <u>益都</u> <u>郑</u> 氏兄弟，皆文学士。<u>大郑</u> 早知名，父母尝过爱之，又因子并及其妇。<u>二郑</u> 落拓，不甚为父母所欢，遂恶次妇，至不齿礼。冷暖相形，颇存芥蒂。次妇每谓<u>二郑</u> ：“等男子耳，何遂不能为妻子争气？”遂摈弗与同宿。于是<u>二郑</u> 感愤，勤心锐思，亦遂知名。父母稍稍优顾之，然终杀于兄。次妇望夫綦切，是岁大比，窃于除夜以镜听卜。有二人初起，相推为戏，云：“汝也凉凉去！”妇归，凶吉不可解，亦置之。闱后，兄弟皆归。时暑气犹盛，两妇在厨下炊饭饷耕，其热正苦。忽有报骑登门，报<u>大郑</u> 捷。母入厨唤大妇曰：“大男中式矣！汝可凉凉去。”次妇忿恻，泣且炊。俄又有报<u>二郑</u> 捷者，次妇力掷饼杖而起，曰：“侬也凉凉去！”此时中情所激，不觉出之于口，既而思之，始知镜听之验也。</p>
<p> <u>异史氏</u> 曰：“贫穷则父母不子，有以也哉！庭帏之中，固非愤激之地。然<u>二郑</u> 妇激发男儿，亦与怨望无赖者殊不同科。投杖而起，真千古之快事也！”</p>
<h2 id='chapter_7_015'>牛</h2>
<p> <u>陈华封</u> ，<u>蒙山</u> 人，以盛暑烦热，枕籍野树下。忽一人奔波而来，首着围领，疾趋树阴，掬石而坐，挥扇不停，汗下如流沈。<u>陈</u> 起座，笑曰：“若除围领，不扇可凉。”客曰：“脱之易，再着难也。”就与倾谈，颇极蕴藉。既而曰：“此时无他想，但得冰浸良酝，一道冷芳，度下十二重楼，暑气可消一半。”<u>陈</u> 笑曰：“此愿易遂，仆当为君偿之。”因握手曰：“寒舍伊迩，请即迂步。”客笑而从之。</p>
<p>至家，出藏酒于石洞，其凉震齿。客大悦，一举十觥。日已就暮，天忽雨，于是张灯于室，客乃解除领巾，相与磅礴。语次，见客脑后，时漏灯光，疑之。无何，客酩酊，眠榻上。<u>陈</u> 移灯窃窥之，见耳后有巨穴，盏大；数道厚膜，间鬲如棂；棂外耎革垂蔽，中似空空。骇极，潜抽髻簪，拨膜觇之，有一物，状类小牛，随手飞出，破窗而去。益骇，不敢复拨。方欲转步，而客已醒，惊曰：“子窥见吾隐矣！放牛出，将为奈何？”<u>陈</u> 拜诘其故。客曰：“今已若此，尚复何讳。实相告：我六畜瘟神耳。适所纵者牛，恐百里内牛无种矣。”<u>陈</u> 故以养牛为业，闻之大恐，拜求术解。客曰：“余且不免于罪，其何术之能解？惟苦参散最效，其广传此方，勿存私念可也。”言已，谢别出门。又掬土堆壁龛中，曰：“每用一合亦效。”拱不复见。</p>
<p>居无何，牛果病，瘟疫大作。<u>陈</u> 欲专利，秘其方，不肯传。惟传其弟，弟试之神验。而<u>陈</u> 自剉啖牛，殊罔所效，有牛两百蹄躈，倒毙殆尽，遗老牝牛四五头，亦逡巡就死。中心懊恼，无所用力。忽忆龛中掬土，念未必效，姑妄投之。经夜，牛乃尽起。始悟药之不灵，乃神罚其私也。后数年，牝牛繁育，渐复其故。</p>
<h2 id='chapter_7_016'>金姑夫</h2>
<p> <u>会稽</u> 有<u>梅姑祠</u> 。神故<u>马</u> 姓，族居<u>东莞</u> ，未嫁而夫早死，遂矢志不醮，三旬而卒。族人祠之，谓之<u>梅姑</u> 。丙申，<u>上虞</u> <u>金生</u> 赴试经此，入庙徘徊，颇涉冥想。至夜，梦青衣来，传<u>梅姑</u> 命招之。从去。入祠，<u>梅姑</u> 立候檐下，笑曰：“蒙君宠顾，实切依恋。不嫌陋拙，愿以身为姬侍。”<u>金</u> 唯唯。<u>梅姑</u> 送之曰：“君且去。设座成，当相迓耳。”醒而恶之。是夜，居人梦<u>梅姑</u> 曰：“<u>上虞</u> <u>金生</u> ，今为吾婿，宜塑其像。”诘旦，村人语梦悉同。族长恐玷其贞，以故不从。未几，一家俱病。大惧，为肖像于左。既成，<u>金生</u> 告妻子曰：“<u>梅姑</u> 迎我矣。”衣冠而死。妻痛恨，诣祠指女像秽骂，又升座批颊数四，乃去。今<u>马氏</u> 呼为<u>金姑夫</u> 。</p>
<p> <u>异史氏</u> 曰：“不嫁而守，不可谓不贞矣。为鬼数百年，而始易其操，抑何其无耻也？大抵贞魂烈魄，未必即依于土偶，其庙貌有灵，惊世而骇俗者，皆鬼狐凭之耳。”</p>
<h2 id='chapter_7_017'>梓潼令</h2>
<p> <u>常</u> 进士<u>大忠</u> ，<u>太原</u> 人，候选在都。前一夜，梦<u>文昌</u> 投刺。拔签，得<u>梓潼</u> 令，奇之。后丁艰归，服阕候补，又梦如前。默思岂复任<u>梓潼</u> 乎？已而果然。</p>
<h2 id='chapter_7_018'>鬼津</h2>
<p> <u>李某</u> 昼卧，见一妇人自墙中出，蓬首如筐，发垂蔽面，至床前，始以手自分，露面出，肥黑绝丑。某大惧，欲奔。妇猝然登床，力抱其首，便与接唇，以舌度津，冷如冰块，浸浸入喉。欲不咽而气不得息，咽之稠黏塞喉。才一呼吸，而口中又满，气急复咽之。如此良久，气闭不可复忍。闻门外有人行声，妇始释手去。由此腹胀喘满，数十日不食。或教以参芦汤探吐之，吐出物如卵清，病乃瘥。</p>
<h2 id='chapter_7_019'>仙人岛</h2>
<p> <u>王勉</u> ，字<u>黾斋</u> ，<u>灵山</u> 人。有才思，屡冠文场，心气颇高，善诮骂，多所凌折。偶遇一道士，视之曰：“子相极贵，然被‘轻薄孽’折除几尽矣。以子智慧，若反身修道，尚可登仙籍。”<u>王</u> 嗤曰：“福泽诚不可知，然世上岂有仙人！”道士曰：“子何见之卑？无他求，即我便是仙耳。”<u>王</u> 乃益笑其诬。道士曰：“我何足异。能从我去，真仙数十，可立见之。”问：“在何处？”曰：“咫尺耳。”遂以杖夹股间，即以一头授生，令如己状，嘱合眼，呵曰：“起！”觉杖粗如五斗囊，凌空翕飞，潜扪之，鳞甲齿齿焉。骇惧，不敢复动。移时，又呵曰：“止！”即抽杖去，落巨宅中，重楼延阁，类帝王居。有台高丈余，台上殿十一楹，弘丽无比。道士曳客上，即命童子设筵招宾。殿上列数十筵，铺张炫目。道士易盛服以伺。</p>
<p>少顷，诸客自空中来，所骑或龙，或虎，或鸾凤，不一类，又各携乐器。有女子，有丈夫，有赤其两足。中独一丽者，跨彩凤，宫样妆束，有侍儿代抱乐具，长五尺以来，非琴非瑟，不知其名。酒既行，珍肴杂错，入口甘芳，并异常馐。<u>王</u> 默然寂坐，惟目注丽者，然心爱其人，而又欲闻其乐，窃恐其终不一弹。酒阑，一叟倡言曰：“蒙<u>崔真人</u> 雅召，今日可云盛会，自宜尽欢。请以器之同者，共队为曲。”于是各合配旅。丝竹之声，响彻云汉。独有跨凤者，乐伎无偶。群声既歇，侍儿始启绣囊，横陈几上。女乃舒玉腕，如筝状，其亮数倍于琴，烈足开胸，柔可荡魄。弹半炊许，合殿寂然，无有欬者。既阕，铿尔一声，如击清磬。共赞曰：“<u>云和夫人</u> 绝技哉！”大众皆起告别，鹤唳龙吟，一时并散。</p>
<p>道士设宝榻锦衾，备<u>王</u> 寝处。<u>王</u> 初睹丽人，心情已动，闻乐之后，涉想尤劳。念己才调，自合芥拾青紫，富贵后何求弗得。顷刻百绪，乱如蓬麻。道士似已知之，谓曰：“子前身与我同学，后缘意念不坚，遂坠尘网。仆不自他于君，实欲拔出恶浊，不料迷晦已深，梦梦不可提悟。今当送君行。未必无复见之期，然作天仙须再劫矣。”遂指阶下长石，令闭目坐，坚嘱无视。已，乃以鞭驱石。石飞起，风声灌耳，不知所行几许。忽念下方景界，未审何似，隐将两眸微开一线，则见大海茫茫，浑无边际。大惧，即复合，而身已随石俱堕，砰然一声，汩没若鸥。幸夙近海，略谙泅浮。闻人鼓掌曰：“美哉跌乎！”</p>
<p>危殆方急，一女子援登舟上，且曰：“吉利，吉利，秀才‘中湿’矣！”视之，年可十六七，颜色艳丽。<u>王</u> 出水寒慄，求火燎之。女子言：“从我至家，当为处置。苟适意，勿相忘。”王曰：“是何言哉！我中原才子，偶遭狼狈，过此图以身报，何但不忘！”女子以棹催艇，疾如风雨，俄已近岸。于舱中携所采莲花一握，导与俱去。半里许入村，见朱户南开，进历数重门，女子先驰入。少间，一丈夫出，是四十许人，揖<u>王</u> 升阶，命侍者取冠袍袜履，为<u>王</u> 更衣。既，询邦族，<u>王</u> 曰：“某非相欺，才名略可听闻。<u>崔真人</u> 切切眷恋，招升天阙。自分功名反掌，以故不愿栖隐。”丈夫起敬曰：“此名<u>仙人岛</u> ，远绝人世。<u>文若</u> ，姓<u>桓</u> ，世居幽僻，何幸得近名流。”因而殷勤置酒。又从容而言曰：“仆有二女，长者<u>芳云</u> ，年十六矣，只今未遭良匹。欲以奉侍高人，如何？”<u>王</u> 意必采莲人，离席称谢。<u>桓</u> 命于邻党中，招二三齿德来。顾左右，立唤女郎。</p>
<p>无何，异香浓射，美妹十余辈，拥<u>芳云</u> 出，光艳明媚，若芙蕖之映朝日。拜已，即坐。群姝列侍，则采莲人亦在焉。酒数行，一垂髫女自内出，仅十余龄，而姿态秀曼，笑依<u>芳云</u> 肘下，秋波流动。<u>桓</u> 曰：“女子不在闺中，出作何务？”乃顾客曰：“此<u>绿云</u> ，即仆幼女。颇惠，能记典坟矣。”因令对客吟诗。遂诵<span class="kindle-cn-specialtext-double">竹枝词</span> 三章，娇婉可听。便令傍姊隅坐。<u>桓</u> 因谓：“<u>王郎</u> 天才，宿构必富，可使鄙人得闻教乎？”<u>王</u> 即慨然诵近体一作，顾盼自雄。中二句云：</p>
<p class="kindle-cn-poem-center">一身剩有须眉在，小饮能令块磊消。</p>
<p class="kindle-cn-para-no-indent">邻叟再三诵之。<u>芳云</u> 低告曰：“上句是<u>孙行者</u> 离<u>火云洞</u> ，下句是<u>猪八戒</u> 过<u>子母河</u> 也。”一座抚掌。<u>桓</u> 请其他。<u>王</u> 述<span class="kindle-cn-specialtext-double">水鸟</span> 诗云：“潴头鸣格磔，……”忽忘下句。甫一沉吟，<u>芳云</u> 向妹呫呫耳语，遂掩口而笑。<u>绿云</u> 告父曰：“渠为姊夫续下句矣。云：‘狗腚响弸巴。’”合席粲然，<u>王</u> 有惭色。<u>桓</u> 顾<u>芳云</u> ，怒之以目，<u>王</u> 色稍定。</p>
<p> <u>桓</u> 复请其文艺。<u>王</u> 意世外人必不知八股业，乃炫其冠军之作，题为<span class="kindle-cn-specialtext-double">孝哉闵子骞</span> 二句，破云：“圣人赞大贤之孝……”<u>绿云</u> 顾父曰：“圣人无字门人者，‘孝哉……’一句，即是人言。”<u>王</u> 闻之，意兴索然。<u>桓</u> 笑曰：“童子何知！不在此，只论文耳。”<u>王</u> 乃复诵。每数句，姊妹必相耳语，似是月旦之词，但嚅嗫不可辨。<u>王</u> 诵至佳处，兼述文宗评语，有云：“字字痛切。”<u>绿云</u> 告父曰：“姊云：‘宜删“切”字。’”众都不解。<u>桓</u> 恐其语嫚，不敢研诘。<u>王</u> 诵毕，又述总评，有云：“羯鼓一挝，则万花齐落。”<u>芳云</u> 又掩口语妹，两人皆笑不可仰。<u>绿云</u> 又告曰：“姊云：‘羯鼓当是四挝。’”众又不解。<u>绿云</u> 启口欲言，<u>芳云</u> 忍笑诃之曰：“婢子敢言，打煞矣！”众大疑，互有猜论。<u>绿云</u> 不能忍，乃曰：“去‘切’字，言‘痛’则‘不通’。鼓四挝，其声云‘不通又不通’也。”众大笑。<u>桓</u> 怒诃之，因而自起泛卮，谢过不遑。<u>王</u> 初以才名自诩，目中实无千古，至此神气沮丧，徒有汗淫。<u>桓</u> 谀而慰之曰：“适有一言，请席中属对焉：‘王子身边，无有一点不似玉。’”众未措想，<u>绿云</u> 应声曰：“黾翁头上，再着半夕即成龟。”<u>芳云</u> 失笑，呵手扭胁肉数四。<u>绿云</u> 解脱而走，回顾曰：“何预汝事！汝骂之频频，不以为非，宁他人一句，便不许耶？”<u>桓</u> 咄之，始笑而去。邻叟辞别。诸婢导夫妻入内寝，灯烛屏榻，陈设精备。又视洞房中，牙签满架，靡书不有。略致问难，响应无穷。</p>
<p> <u>王</u> 至此，始觉望洋堪羞。女唤“<u>明珰</u> ”，则采莲者趋应，由是始识其名。屡受诮辱，自恐不见重于闺闼，幸<u>芳云</u> 语言虽虐，而房帏之内，犹相爱好。<u>王</u> 安居无事，辄复吟哦。女曰：“妾有良言，不知肯嘉纳否？”问：“何言？”曰：“从此不作诗，亦藏拙之一道也。”<u>王</u> 大惭，遂绝笔。久之，与<u>明珰</u> 渐狎。告<u>芳云</u> 曰：“<u>明珰</u> 与小生有拯命之德，愿少假以辞色。”<u>芳云</u> 乃即许之。每作房中之戏，招与共事，两情益笃，时色授而手语之。<u>芳云</u> 微觉，责词重叠，<u>王</u> 惟喋喋，强自解免。一夕对酌，<u>王</u> 以为寂，劝招<u>明珰</u> ，<u>芳云</u> 不许。<u>王</u> 曰：“卿无书不读，何不记‘独乐乐’数语？”<u>芳云</u> 曰：“我言君不通，今益验矣。句读尚不知耶？‘独要，乃乐于人要；间乐，孰要乎？曰：不。’”一笑而罢。</p>
<p>适<u>芳云</u> 姊妹赴邻女之约，<u>王</u> 得间，急引<u>明珰</u> ，绸缪备至。当晚，觉小腹微痛，痛已，而前阴尽肿。大惧，以告<u>芳云</u> ，<u>云</u> 笑曰：“必<u>明珰</u> 之恩报矣！”<u>王</u> 不敢隐，实供之。<u>芳云</u> 曰：“自作之殃，实无可以方略，既非痛痒，听之可矣。”数日不瘳，忧闷寡欢。<u>芳云</u> 知其意，亦不问讯，但凝视之，秋水盈盈，朗若曙星。<u>王</u> 曰：“卿所谓‘胸中正，则眸子瞭焉’。”<u>芳云</u> 笑曰：“卿所谓‘胸中不正，则瞭子眸焉’。”盖“没有”之“没”，俗读似“眸”，故以此戏之也。<u>王</u> 失笑，哀求方剂。曰：“君不听良言，前此未必不疑妾为妒意，不知此婢原不可近。曩实相爱，而君若东风之吹马耳，故唾弃不相怜。无已，为若治之。然医师必审患处。”乃探衣而咒曰：“‘黄鸟黄鸟，无止于楚！’”<u>王</u> 不觉大笑，笑已而瘳。</p>
<p>逾数月，<u>王</u> 以亲老子幼，每切怀忆。以意告女。女曰：“归即不难，但会合无日耳。”<u>王</u> 涕下交颐，哀与同归。女筹思再三，始许之。<u>桓翁</u> 张筵祖饯，<u>绿云</u> 提篮入，曰：“姊姊远别，莫可持赠。恐至海南，无以为家，夙夜代营宫室，勿嫌草创。”<u>芳云</u> 拜而受之。近而审谛，则用细草制为楼阁，大如橼，小如橘，约二十余座，每座梁栋榱题，历历可数，其中供帐床榻，类麻粒焉。<u>王</u> 儿戏视之，而心窃叹其工。<u>芳云</u> 曰：“实与君言：我等皆是地仙。因有夙分，遂得陪从。本不欲践红尘，徒以君有老父，故不忍违。待父天年，须复还也。”<u>王</u> 敬诺。<u>桓</u> 乃问：“陆耶？舟耶？”<u>王</u> 以风涛险，愿陆。出则车马已候于门。谢别而迈，行踪骛驶。俄至海岸，<u>王</u> 心虑其无途。<u>芳云</u> 出素练一疋，望南抛去，化为长堤，其阔盈丈。瞬息驰过，堤亦渐收。至一处，潮水所经，四望辽邈。<u>芳云</u> 止勿行，下车取篮中草具，偕<u>明珰</u> 数辈，布置如法，转眼化为巨第。并入解装，则与岛中居无稍差殊，洞房内几榻宛然。时已昏暮，因止宿焉。早旦，命<u>王</u> 迎养。</p>
<p> <u>王</u> 命骑趋诣故里，至则居宅已属他姓。问之里人，始知母及妻皆已物故，惟老父尚存。子善博，田产并尽，祖孙莫可栖止，暂僦居于西村。<u>王</u> 初归时，尚有功名之念，不恝于怀。及闻此况，沉痛大悲，自念富贵纵可携取，与空花何异？驱马至西村，见父衣服滓敝，衰老堪怜。相见，各哭失声。问不肖子，则出赌未归。<u>王</u> 乃载父而还。<u>芳云</u> 朝拜已毕，燂汤请浴，进以锦裳，寝以香舍。又遥致故老与谈，享奉过于世家。子一日寻至其处，<u>王</u> 绝之，不听入，但予以廿金，使人传语曰：“可持此买妇，以图生业。再来，则鞭打立毙矣！”子泣而去。</p>
<p> <u>王</u> 自归，不甚与人通礼，然故人偶至，必延接盘桓，抑过于平日。独有<u>黄子介</u> ，夙与同门学，亦名士之坎坷者，<u>王</u> 留之甚久，时与祕语，赂遗甚厚。居三四年，<u>王翁</u> 卒，<u>王</u> 万钱卜兆，营葬尽礼。时子已娶妇，妇束男子严，子赌亦少间矣。是日临丧，始得拜识姑嫜。<u>芳云</u> 一见，许其能家，赐三百金为田产之费。翼日，<u>黄</u> 及子同往省视，则舍宇全渺，不知所在。</p>
<p> <u>异史氏</u> 曰：“佳丽所在，人且于地狱中求之，况享受无穷乎？地仙许携姝丽，恐帝阙下虚无人矣。轻薄减其禄籍，理固宜然，岂仙人遂不之忌哉？彼妇之口，抑何其虐也！”</p>
<h2 id='chapter_7_020'>阎罗薨</h2>
<p>巡抚某公父，先为<u>南服</u> 总督，殂谢已久。公一夜梦父来，颜色惨栗，告曰：“我生平无多孽愆，只有镇师一旅，不应调而误调之，途逢海寇，全军尽覆。今讼于阎君，刑狱酷毒，实可畏凛。阎罗非他，明日有经历解粮至，<u>魏</u> 姓者是也。当代哀之，勿忘！”醒而异之，意未深信。既寐，又梦父让之曰：“父罹厄难，尚弗镂心，犹妖梦置之耶？”公大异之。</p>
<p>明日，留心审阅，果有<u>魏经历</u> ，转运初至，即刻传入，使两人捺坐，而后起拜，如朝参礼。拜已，长跽涟洏而告以故。<u>魏</u> 不自任，公伏地不起。<u>魏</u> 乃云：“然，其有之。但阴曹之法，非若阳世懵懵，可以上下其手，即恐不能为力。”公哀之益切，<u>魏</u> 不得已，诺之。公又求其速理。魏筹回虑无静所，公请为粪除宾廨，许之，公乃起。又求一往窥听，<u>魏</u> 不可。强之再四，嘱曰：“去即勿声。且冥刑虽惨，与世不同，暂置若死，其实非死。如有所见，无庸骇怪。”</p>
<p>至夜，潜伏廨侧，见阶下囚人，断头折臂者，纷杂无数。墀中置火铛油镬，数人炽薪其下。俄见<u>魏</u> 冠带出，升座，气象威猛，迥与曩殊。群鬼一时都伏，齐鸣冤苦。<u>魏</u> 曰：“汝等命戕于寇，冤自有主，何得妄告官长？”众鬼哗言曰：“例不应调，乃被妄檄前来，遂遭凶害，谁贻之冤？”<u>魏</u> 又曲为解脱，众鬼嗥冤，其声讻动。<u>魏</u> 乃唤鬼役：“可将某官赴油鼎，略入一煠，于理亦当。”察其意，似欲借此以泄众忿。即有牛首阿旁，执公父至，即以利叉刺入油鼎。公见之，中心惨怛，痛不可忍，不觉失声一号，庭中寂然，万形俱灭矣。公叹咤而归。及明，视<u>魏</u> ，则已死于廨中。</p>
<p> <u>松江</u> <u>张禹定</u> 言之。以非佳名，故讳其人。</p>
<h2 id='chapter_7_021'>颠道人</h2>
<p> <u>颠道人</u> ，不知姓名，寓<u>蒙山寺</u> 。歌哭不常，人莫之测，或见其煮石为饭者。会重阳，有邑贵载酒登临，舆盖而往。宴毕过寺，甫及门，则道士赤足着破衲，自张黄盖，作警跸声而出，意近玩弄。邑贵乃惭怒，挥仆辈逐骂之。道人笑而却走，逐急弃盖。共毁裂之，片片化为鹰隼，四散群飞。众始骇，盖柄转成巨蟒，赤鳞耀目，众哗欲奔。有同游者止之曰：“此不过翳眼之幻术耳，乌能噬人！”遂操刃直前。蟒张吻怒逆，吞客咽之。众骇，拥贵人急奔，息于三里之外。使数人逡巡往探，渐入寺，则人蟒俱无。方将返报，闻老槐内喘急如驴，骇甚。初不敢前，潜踪移近之，见树朽中空，有窍如盘。试一攀窥，则斗蟒者倒植其中，而孔大仅容两手，无术可以出之。急以刀劈树，比树开而人已死。逾时少苏，舁归。道士不知所之矣。</p>
<p> <u>异史氏</u> 曰：“张盖游山，厌气浃于骨髓。仙人游戏三昧，一何可笑！予乡<u>殷</u> 生<u>文屏</u> ，<u>毕司农</u> 之妹夫也，为人玩世不恭。<u>章丘</u> 有<u>周生</u> 者，以寒贱起家，出必驾肩而行。亦与司农有瓜葛之旧。值太夫人寿，<u>殷</u> 料其必来，先候于道，着猪皮靴，公服持手本。俟<u>周</u> 舆至，鞠躬道左，唱曰：“<u>淄川</u> 生员，接<u>章丘</u> 生员！”<u>周</u> 惭，下舆，略致数语而别。少间，同聚于司农之堂，冠裳满座，视其服色，无不窃笑，<u>殷</u> 傲睨自若。既而筵终出门，各命舆马。<u>殷</u> 亦大声呼：“<u>殷老爷</u> 独龙车何在？”有二健仆，横扁杖于前，腾身跨之。致声拜谢，飞驰而去。<u>殷</u> 亦仙人之亚也。</p>
<h2 id='chapter_7_022'>胡四娘</h2>
<p> <u>程孝思</u> ，<u>剑南</u> 人，少惠能文。父母俱早丧，家赤贫，无衣食业，求佣为<u>胡银台</u> 司笔札。<u>胡公</u> 试使文，大悦之，曰：“此不长贫，可妻也。”银台有三子四女，皆褓中论亲于大家，止有少女<u>四娘</u> ，孽出，母早亡，笄年未字，遂赘<u>程</u> 。或非笑之，以为惛髦之乱命，而公弗之顾也。除馆馆生，供备丰隆。群公子鄙不与同食，仆婢咸揶揄焉。生默默不较短长，研读甚苦。众从旁厌讥之，<u>程</u> 读弗辍；群又以鸣钲锽聒其侧，<u>程</u> 携卷去，读于闺中。初，<u>四娘</u> 之未字也，有神巫知人贵贱，遍观之，都无谀词，惟<u>四娘</u> 至，乃曰：“此真贵人也！”及赘<u>程</u> ，诸姊妹皆呼之“贵人”以嘲笑之，而<u>四娘</u> 端重寡言，若罔闻之。渐至婢媪，亦率相呼。<u>四娘</u> 有婢名<u>桂儿</u> ，意颇不平，大言曰：“何知吾家郎君，便不作贵官耶？”二姊闻而嗤之曰：“<u>程郎</u> 如作贵官，当抉我眸子去！”<u>桂儿</u> 怒而言曰：“到尔时，恐不舍得眸子也！”二姊婢<u>春香</u> 曰：“<u>二娘</u> 食言，我以两睛代之。”<u>桂儿</u> 益恚，击掌为誓曰：“管教两丁盲也！”二姊忿其语侵，立批之。<u>桂儿</u> 号哗。夫人闻知，即亦无所可否，但微哂焉。<u>桂儿</u> 噪诉<u>四娘</u> ，<u>四娘</u> 方绩，不怒亦不言，绩自若。会公初度，诸婿皆至，寿仪充庭。大妇嘲<u>四娘</u> 曰：“汝家祝仪何物？”二妇曰：“两肩荷一口！”<u>四娘</u> 坦然，殊无惭怍。人见其事事类痴，愈益狎之。独有公爱妾<u>李氏</u> ，三姊所自出也，恒礼重<u>四娘</u> ，往往相顾恤。每谓<u>三娘</u> 曰：“<u>四娘</u> 内慧外朴，聪明浑而不露，诸婢子皆在其包罗中而不自知。况<u>程郎</u> 昼夜攻苦，夫岂久为人下者？汝勿效尤，宜善之，他日好相见也。”故<u>三娘</u> 每归宁，辄加意相欢。</p>
<p>是年，<u>程</u> 以公力得入邑庠。明年，学使科试士，而公适薨，<u>程</u> 缞哀如子，未得与试。既离苫块，<u>四娘</u> 赠以金，使趋入“遗才”籍，嘱曰：“曩久居，所不被呵逐者，徒以有老父在，今万分不可矣！倘能吐气，庶回时尚有家耳。”临别，<u>李氏</u> 、<u>三娘</u> 赂遗优厚。<u>程</u> 入闱，砥志研思，以求必售。无何，放榜，竟被黜。愿乖气结，难于旋里，幸囊资小泰，携卷入都。时妻党多任京秩，恐见诮讪，乃易旧名，诡托里居，求潜身于大人之门。<u>东海</u> <u>李兰台</u> 见而器之，收诸幕中，资以膏火，为之纳贡，使应<u>顺天</u> 举。连战皆捷，授庶吉士。自乃实言其故。<u>李公</u> 假千金，先使纪纲赴<u>剑南</u> ，为之治第。时<u>胡大郎</u> 以父亡空匮，货其沃墅，因购焉。既成，然后贷舆马往迎<u>四娘</u> 。</p>
<p>先是，<u>程</u> 擢第后，有邮报者，举宅皆恶闻之，又审其名字不符，叱去之。适<u>三郎</u> 完婚，戚眷登堂为，姊妹诸姑咸在，独<u>四娘</u> 不见招于兄嫂。忽一人驰入，呈<u>程</u> 寄<u>四娘</u> 函信，兄弟发视，相顾失色。筵中诸眷客始请见<u>四娘</u> 。姊妹惴惴，惟恐<u>四娘</u> 衔恨不至。无何，翩然竟来。申贺者，捉坐者，寒暄者，喧杂满屋。耳有听，听<u>四娘</u> ；目有视，视<u>四娘</u> ；口有道，道<u>四娘</u> 也。而<u>四娘</u> 凝重如故。众见其靡所短长，稍就安帖，于是争把盏酌<u>四娘</u> 。方宴笑间，门外啼号甚急。群致怪问。俄见<u>春香</u> 奔入，面血沾染。共诘之，哭不能对。<u>二娘</u> 诃之，始泣曰：“<u>桂儿</u> 逼索眼睛，非解脱，几抉去矣！”<u>二娘</u> 大惭，汗粉交下。<u>四娘</u> 漠然，合座寂无一语，各始告别。<u>四娘</u> 盛妆，独拜<u>李夫人</u> 及三姊，出门登车而去。众始知买墅者即<u>程</u> 也。<u>四娘</u> 初至墅，什物多阙。夫人及诸郎各以婢仆器具相赠遗，四娘一无所受，唯<u>李夫人</u> 赠一婢，受之。</p>
<p>居无何，<u>程</u> 假归展墓，车马扈从如云。诣岳家，礼公柩，次参<u>李夫人</u> 。诸郎衣冠既竟，已升舆矣。<u>胡公</u> 殁，群公子日竞赀财，柩弗顾。数年，灵寝漏败，渐将以华屋作山丘矣。<u>程</u> 睹之悲，竟不谋于诸郎，刻期营葬，事事尽礼。殡日，冠盖相属，里中咸嘉叹焉。</p>
<p> <u>程</u> 十余年历秩清显，凡遇乡党厄急，罔不极力。<u>二郎</u> 适以人命被逮，直指巡方者，为<u>程</u> 同谱，风规甚烈。<u>大郎</u> 浼妇翁<u>王观察</u> 函致之，殊无裁答，益惧。欲往求妹，而自觉无颜，乃持<u>李夫人</u> 手书往。至都，不敢遽进，觑<u>程</u> 入朝，而后诣之。冀<u>四娘</u> 念手足之义，而忘睚眦之嫌。阍人既通，即有旧媪出，导入厅事，具酒馔，亦颇草草。食毕，<u>四娘</u> 出，颜温霁，问：“大哥人事大忙，万里何暇枉顾？”<u>大郎</u> 五体投地，泣述所来。<u>四娘</u> 扶而笑曰：“大哥好男子，此何大事，直复尔尔？妹子一女流，几曾见呜呜向人？”<u>大郎</u> 乃出<u>李夫人</u> 书。<u>四娘</u> 曰：“诸兄家娘子，都是天人，各求父兄，即可了矣，何至奔波到此？”<u>大郎</u> 无词，但顾哀之。<u>四娘</u> 作色曰：“我以为跋涉来省妹子，乃以大讼求贵人耶！”拂袖径入。<u>大郎</u> 惭愤而出。归家详述，大小无不诟詈，<u>李夫人</u> 亦谓其忍。逾数日，<u>二郎</u> 释放宁家，众大喜，方笑<u>四娘</u> 之徒取怨谤也。俄而<u>四娘</u> 遣价候<u>李夫人</u> 。唤入，仆陈金币，言：“夫人为二舅事，遣发甚急，未遑字覆。聊寄微仪，以代函信。”众始知<u>二郎</u> 之归，乃<u>程</u> 力也。后<u>三娘</u> 家渐贫，<u>程</u> 施报逾于常格。又以<u>李夫人</u> 无子，迎养若母焉。</p>
<h2 id='chapter_7_023'>僧术</h2>
<p> <u>黄生</u> ，故家子，才情颇赡，夙志高骞。村外兰若，有居僧某，素与分深。既而僧云游，去十余年复归。见<u>黄</u> ，叹曰：“谓君腾达已久，今尚白纻耶？想福命固薄耳。请为君贿冥中主者。能置十千否？”答言：“不能。”僧曰：“请勉办其半，余当代假之。三日为约。”<u>黄</u> 诺之，竭力典质如数。</p>
<p>三日，僧果以五千来付<u>黄</u> 。<u>黄</u> 家旧有汲水井，深不竭，云通河海。僧命束置井边，戒曰：“约我到寺，即推堕井中。候半炊时，有一钱泛起，当拜之。”乃去。<u>黄</u> 不解何术，转念效否未定，而十千可惜，乃匿其九，而以一千投之。少间，巨泡突起，铿然而破，即有一钱浮出，大如车轮。<u>黄</u> 大骇。既拜，又取四千投焉。落下，击触有声，为大钱所隔，不得沉。日暮，僧至，谯让之曰：“胡不尽投？”<u>黄</u> 云：“已尽投矣。”僧曰：“冥中使者止将一千去，何乃妄言？”<u>黄</u> 实告之。僧叹曰：“鄙吝者必非大器。此子之命合以明经终，不然，甲科立致矣。”<u>黄</u> 大悔，求再禳之，僧固辞而去。<u>黄</u> 视井中钱犹浮，以绠钓上，大钱乃沉。是岁，<u>黄</u> 以副榜准贡，卒如僧言。</p>
<p> <u>异史氏</u> 曰：“岂冥中亦开捐纳之科耶？十千而得一第，直亦廉矣。然一千准贡，犹昂贵耳。明经不第，何值一钱！”</p>
<h2 id='chapter_7_024'>禄数</h2>
<p>某显者多为不道，夫人每以果报劝谏之，殊不听信。适有方士，能知人禄数，诣之。方士熟视曰：“君再食米二十石、面四十石，天禄乃终。”归语夫人。计一人终年仅食面二石，尚有二十余年天禄，岂不善所能绝耶？横如故。逾年，忽病“除中”，食甚多而旋饥，一昼夜十余餐。未及周岁，死矣。</p>
<h2 id='chapter_7_025'>柳生</h2>
<p> <u>周生</u> ，<u>顺天</u> 宦裔也，与<u>柳生</u> 善。<u>柳</u> 得异人之传，精<u>袁</u> <u>许</u> 之术。尝谓<u>周</u> 曰：“子功名无分，万钟之赀，尚可以人谋。然尊阃薄相，恐不能佐君成业。”未几，妇果亡。家室萧条，不可聊赖。因诣<u>柳</u> ，将以卜姻。入客舍，坐良久，<u>柳</u> 归内不出。呼之再三，始出，曰：“我日为君物色佳偶，今始得之。适在内作小术，求月老系赤绳耳。”<u>周</u> 喜问之，答曰：“甫有一人携囊出，遇之否？”曰：“遇之，褴褛若丐。”曰：“此君岳翁，宜敬礼之。”<u>周</u> 曰：“缘相交好，遂谋隐密，何相戏之甚也！仆即式微，犹是世裔，何至下昏于市侩？”<u>柳</u> 曰：“不然。<u>犁牛</u> 尚有子，何害？”<u>周</u> 问：“曾见其女耶？”答曰：“未也。我素与无旧，姓名亦问讯知之。”<u>周</u> 笑曰：“尚未知<u>犁牛</u> ，何知其子？”<u>柳</u> 曰：“我以数信之。其人凶而贱，然当生厚福之女。但强合之必有大厄，容复禳之。”<u>周</u> 既归，未肯以其言为信，诸方觅之，迄无一成。</p>
<p>一日，<u>柳生</u> 忽至，曰：“有一客，我已代折简矣。”问：“为谁？”曰：“且勿问，宜速作黍。”<u>周</u> 不喻其故，如命治具。俄客至，盖<u>傅</u> 姓营卒也。心内不合，阳浮道与之，而<u>柳生</u> 承应甚恭。少间，酒肴既陈，杂恶草具进。<u>柳</u> 起告客：“公子向慕已久，每托某代访，曩夕始得晤。又闻不日远征，立刻相邀，可谓仓卒主人矣。”饮间，<u>傅</u> 忧马病，不可骑，<u>柳</u> 亦俛首为之筹思。既而客去，<u>柳</u> 让<u>周</u> 曰：“千金不能买此友，何乃视之漠漠？”借马骑归，因假<u>周</u> 命，登门持赠<u>傅</u> 。<u>周</u> 既知，稍稍不快，已无如何。过岁，将如<u>江西</u> ，投臬司幕。诣<u>柳</u> 问卜，<u>柳</u> 言：“大吉！”<u>周</u> 笑曰：“我意无他，但薄有所猎，当购佳妇，几幸前言之不验也，能否？”<u>柳</u> 云：“并如君愿。”及至<u>江西</u> ，值大寇叛乱，三年不得归。后稍平，选日遵路，中途为土寇所掠，同难七八人，皆劫其金赀，释令去，惟<u>周</u> 被掳至巢。盗首诘其家世，因曰：“我有息女，欲奉箕帚，当即无辞。”<u>周</u> 不答。盗怒，立命枭斩。<u>周</u> 惧，思不如暂从其请，因从容而弃之。遂告曰：“小生所以踟蹰者，以文弱不能从戎，恐益为丈人累耳。如使夫妇得相将俱去，恩莫厚焉。”盗曰：“我方忧女子累人，此何不可从也。”引入内，妆女出见，年可十八九，盖天人也。当夕合卺，深过所望。细审姓氏，乃知其父，即当年荷囊人也。因述<u>柳</u> 言，为之感叹。</p>
<p>过三四日，将送之行，忽大军掩至，全家皆就执缚。有将官三员监视，已将妇翁斩讫，寻次及<u>周</u> 。<u>周</u> 自分已无生理，一员审视曰：“此非<u>周某</u> 耶？”盖<u>傅</u> 卒已以军功授副将军矣。谓僚曰：“此吾乡世家名士，安得为贼。”解其缚，问所从来。<u>周</u> 诡曰：“适从<u>江臬</u> 娶妇而归，不意途陷盗窟。幸蒙拯救，德戴二天！但室人离散，求借洪威，更赐瓦全。”<u>傅</u> 命列诸俘，令其自认，得之。饷以酒食，助以资斧，曰：“曩受解骖之惠，旦夕不忘。但抢攘间不遑修礼，请以马二匹、金五十两，助君北旋。”又遣二骑持信矢护送之。途中，女告<u>周</u> 曰：“痴父不听忠告，母氏死之。知有今日久矣，所以偷生旦暮者，以少时曾为相者所许，冀他日能收亲骨耳。某所窖藏巨金，可以发赎父骨，余者携归，尚足谋生产。”嘱骑者候于路，两人至旧处，庐舍已烬，于灰火中，取佩刀掘尺许，果得金，尽装入橐，乃返。以百金赂骑者，使瘗翁尸，又引拜母冢，始行。至<u>直隶</u> 界，厚赐骑者而去。<u>周</u> 久不归，家人谓其已死，恣意侵冒，粟帛器具，荡无存者。及闻主人归，大惧，哄然尽逃，只有一妪，一婢，一老奴在焉。<u>周</u> 以出死得生，不复追问。及访<u>柳</u> ，则不知所适矣。女持家逾于男子，择醇笃者授以赀本，而均其息。每诸商会计于檐下，女垂帘听之，盘中误下一珠，辄指其讹。内外无敢欺。数年，夥商盈百，家数十巨万矣。乃遣人移亲骨，厚葬之。</p>
<p> <u>异史氏</u> 曰：“月老可以贿嘱，无怪媒妁之同于牙侩矣。乃盗也有是女耶？培蝼无松柏，此鄙人之论耳。妇人女子犹失之，况以相天下士哉！”</p>
<h2 id='chapter_7_026'>冤狱</h2>
<p> <u>朱生</u> ，<u>阳谷</u> 人，少年佻达，喜诙谑。因丧偶，往求媒媪。遇其邻人之妻，睨之美，戏谓媪曰：“适睹尊邻，雅少丽，若为我求凰，渠可也。”媪亦戏曰：“请杀其男子，我为若图之。”<u>朱</u> 笑曰：“诺。”更月余，邻人出讨负，被杀于野。邑令拘邻保，血肤取实，究无端绪，惟媒媪述相谑之词，以此疑<u>朱</u> 。捕至，百口不承。令又疑邻妇与私，搒掠之，五毒参至。妇不能堪，诬伏。又讯<u>朱</u> ，<u>朱</u> 曰：“细嫩不任苦刑，所言皆妄。既是冤死，而又加以不节之名，纵鬼神无知，予心何忍乎？我实供之可矣：欲杀夫而娶其妇，皆我之为，妇实不知之也。”问：“何凭？”答言：“血衣可证。”及使人搜诸其家，竟不可得。又掠之，死而复苏者再。<u>朱</u> 乃云：“此母不忍出证据死我耳，待自取之。”因押归告母曰：“予我衣，死也；即不予，亦死也。均之死，故迟也不如其速也。”母泣，入室移时，取衣出，付之。令审其迹确，拟斩。再驳再审，无异词。</p>
<p>经年余，决有日矣。令方虑囚，忽一人直上公堂，努目视令而大骂曰：“如此愦愦，何足临民！”隶役数十辈，将共执之。其人振臂一挥，颓然并仆。令惧，欲逃。其人大言曰：“我<u>关帝</u> 前<u>周将军</u> 也！昏官若动，即便诛却！”令战惧悚听。其人曰：“杀人者乃<u>宫标</u> 也，于<u>朱某</u> 何与？”言已，倒地，气若绝。少顷而醒，面无人色。及问其人，则<u>宫标</u> 也。搒之，尽服其罪。盖<u>宫</u> 素不逞，知其讨负而归，意腰橐必富，及杀之，竟无所得。闻<u>朱</u> 诬服，窃自幸。是日身入公门，殊不自知。令问<u>朱</u> 血衣所自来，<u>朱</u> 亦不知之。唤其母鞫之，则割臂所染。验其左臂，刀痕犹未平也。令亦愕然。后以此被参揭免官，罚赎羁留而死。年余，邻母欲嫁其妇，妇感<u>朱</u> 义，遂嫁之。</p>
<p> <u>异史氏</u> 曰：“讼狱乃居官之首务，培阴骘，灭天理，皆在于此，不可不慎也。躁急污暴，固乖天和；淹滞因循，亦伤民命。一人兴讼，则数农违时；一案既成，则十家荡产，岂故之细哉！余尝谓为官者，不滥受词讼，即是盛德。且非重大之情，不必羁候；若无疑难之事，何用徘徊？即或邻里愚民，山村豪气，偶因鹅鸭之争，致起雀角之忿，此不过借官宰之一言，以为平定而已，无用全人，只须两造，笞杖立加，葛藤悉断。所谓神明之宰非耶？每见今之听讼者矣，一票既出，若故忘之。摄牒者入手未盈，不令消见官之票；承刑者润笔不饱，不肯悬听审之牌。蒙蔽因循，动经岁月，不及登长吏之庭，而皮骨已将尽矣！而俨然而民上也者，偃息在床，漠若无事。宁知水火狱中，有无数冤魂，伸颈延息，以望拔救耶！然在奸民之凶顽，固无足惜；而在良民之株累，亦复何堪？况且无辜之干连，往往奸民少而良民多，而良民之受害，且更倍于奸民。何以故？奸民难虐，而良民易欺也。皂隶之所殴骂，胥徒之所需索，皆相良者而施之暴。自入公门，如蹈汤火。早结一日之案，则早安一日之生，有何大事，而顾奄奄堂上若死人，似恐溪壑之不遽饱，而故假之以岁时也者！虽非酷暴，而其实厥罪维均矣。尝见一词之中，其急要不可少者，不过三数人，其余皆无辜之赤子，妄被罗织者也。或平昔以睚眦开嫌，或当前以怀璧致罪，故兴讼者以其全力谋正案，而以其余毒复小仇。带一名于纸尾，遂成附骨之疽；受万罪于公门，竟属切肤之痛。人跪亦跪，状若乌集；人出亦出，还同猱系。而究之官问不及，吏诘不至，其实一无所用，只足以破产倾家，饱蠹役之贪囊，鬻子典妻，泄小人之私愤而已。深愿为官者，每投到时，略一审诘，当逐逐之，不当逐芟之。不过一濡毫、一动腕之间耳，便保全多少身家，培养多少元气。从政者曾不一念及于此，又何必桁杨刀锯能杀人哉！”</p>
<h2 id='chapter_7_027'>鬼令</h2>
<p>教谕<u>展先生</u> ，洒脱有名士风。然酒狂，不持仪节，每醉归，辄驰马殿阶。阶上多古柏。一日，纵马入，触树头裂，自言：“<u>子路</u> 怒我无礼，击脑破矣！”中夜遂卒。邑中某乙者，负贩其乡，夜宿古刹。更静人稀，忽见四五人携酒入饮，<u>展</u> 亦在焉。酒数行，或以字为令曰：“田字不透风，十字在当中。十字推上去，古字赢一钟。”一人曰：“回字不透风，口字在当中。口字推上去，吕字赢一钟。”一人曰：“囹字不透风，令字在当中。令字推上去，含字赢一钟。”又一人曰：“困字不透风，木字在当中。木字推上去，杏字赢一钟。”末至<u>展</u> ，凝思不得。众笑曰：“既不能令，须当受命。”飞一觥来。<u>展</u> 云：“我得之矣：曰字不透风，一字在当中。”众又笑曰：“推作何物？”<u>展</u> 吸尽曰：“一字推上去，一口一大钟！”相与大笑，未几出门去。某不知<u>展</u> 死，窃疑其罢官归也。及归问之，则<u>展</u> 死已久，始悟所遇者鬼耳。</p>
<h2 id='chapter_7_028'>甄后</h2>
<p> <u>洛城</u> <u>刘仲堪</u> ，少钝而淫于典籍，恒杜门攻苦，不与世通。一日方读，忽闻异香满室，少间，佩声甚繁。惊顾之，有美人入，簪珥光采，从者皆宫妆。<u>刘</u> 惊伏地下，美人扶之曰：“子何前倨而后恭也？”<u>刘</u> 益惶恐曰：“何处天仙，未曾拜识。前此几时有侮？”美人笑曰：“相别几何，遂尔懵懵！危坐磨砖者，非子耶？”乃展锦荐，设瑶浆，捉坐对饮，与论古今事，博洽非常。<u>刘</u> 茫茫不知所对。美人曰：“我止赴<u>瑶池</u> 一回宴耳，子历几生，聪明顿尽矣！”遂命侍者以汤沃水晶膏进之。<u>刘</u> 受饮讫，忽觉心神澄彻。既而曛黑，从者尽去，息烛解襦，曲尽欢好。未曙，诸姬已复集。美人起，妆容如故，鬓发修整，不再理也。<u>刘</u> 依依苦诘姓字，答曰：“告郎不妨，恐益君疑耳。妾，<u>甄氏</u> ；君，<u>公幹</u> 后身。当日以妾故罹罪，心实不忍，今日之会，亦聊以报情痴也。”问：“<u>魏文</u> 安在？”曰：“<u>丕</u> ，不过贼父之庸子耳。妾偶从游嬉富贵者数载，过即不复置念。彼曩以<u>阿瞒</u> 故，久滞幽冥，今未闻知。反是<u>陈思</u> 为帝典籍，时一见之。”旋见龙舆止于庭中，乃以玉脂合赠<u>刘</u> ，作别登车，云推而去。</p>
<p> <u>刘</u> 自是文思大进。然追念美人，凝思若痴，历数月，渐近羸殆。母不知其故，忧之。家一老妪，忽谓<u>刘</u> 曰：“郎君意颇有所思否？”<u>刘</u> 以言隐中情，告之。妪曰：“郎试作尺一书，我能邮致之。”<u>刘</u> 惊喜曰：“子有异术，向日昧于物色。果能之，不敢忘也。”乃折柬为函，付妪便去。半夜而返曰：“幸不误事。初至门，门者以我为妖，欲加缚絷。我遂出郎君书，乃将去。少顷唤入，夫人亦欷歔，自言不能复会，便欲裁答。我言：‘郎君羸惫，非一字所能瘳。’夫人沉思久，乃释笔云：‘烦先报<u>刘郎</u> ：当即送一佳妇去。’濒行，又嘱：‘适所言，乃百年计，但无泄，便可永久矣。’”<u>刘</u> 喜伺之。</p>
<p>明日，果一老姥率女郎，诣母所，容色绝世。自言<u>陈氏</u> ，女其所出，名<u>司香</u> ，愿求作妇。母爱之，议聘，更不索赀，坐待成礼而去。惟<u>刘</u> 心知其异，阴问女：“系夫人何人？”答云：“妾<u>铜雀</u> 故妓也。”<u>刘</u> 疑为鬼，女曰：“非也。妾与夫人，俱隶仙籍，偶以罪过谪人间。夫人已复旧位，妾谪限未满，夫人请之天曹，暂使给役，去留皆在夫人，故得长侍床箦耳。”一日，有瞽媪牵黄犬丐食其家，拍板俚歌。女出窥，立未定，犬断索咋女。女骇走，罗衿断。<u>刘</u> 急以杖击犬。犬犹怒龁断幅，顷刻碎如麻。瞽媪捉领毛，缚以去。<u>刘</u> 入视女，惊颜未定，曰：“卿仙人，何乃畏犬？”女曰：“君自不知，犬乃<u>老瞒</u> 所化，盖怒妾不守分香戒也。”<u>刘</u> 欲买犬杖毙。女不可，曰：“上帝所罚，何得擅诛？”居二年，见者皆惊其艳，而审所从来，殊恍惚，于是共疑为妖。母诘<u>刘</u> ，<u>刘</u> 亦微道其异。母大惧，戒使绝之，<u>刘</u> 不听。母阴觅术士来，作法于庭。方规地为坛，女惨然曰：“本期白首，今老母见疑，分义绝矣。要我去，亦复非难，但恐非禁呪所能遣耳！”乃束薪爇火，抛阶下，瞬息烟蔽房屋，对面相失，有声震如雷。既而烟灭，见术士七窍流血死矣。入室，女已渺。呼妪问之，妪亦不知所去。<u>刘</u> 始告母：“妪盖狐也。”</p>
<p> <u>异史氏</u> 曰：“始于<u>袁</u> ，终于<u>曹</u> ，而后注意于<u>公幹</u> ，仙人不应若是。然平心而论，奸<u>瞒</u> 之篡子，何必有贞妇哉？犬睹故妓，应大悟分香卖履之痴，固犹然妒之耶？呜呼！奸雄不暇自哀，而后人哀之已！”</p>
<h2 id='chapter_7_029'>宦娘</h2>
<p> <u>温如春</u> ，<u>秦</u> 之世家也。少癖嗜琴，虽逆旅未尝暂舍。客<u>晋</u> ，经由古寺，系马门外，暂憩止。入则有布衲道人，趺坐廊间，筇杖倚壁，花布囊琴。<u>温</u> 触所好，因问：“亦善此也？”道人云：“顾不能工，愿就善者学之耳。”遂脱囊授<u>温</u> ，视之，纹理佳妙，略一勾拨，清越异常。喜为抚一短曲。道人微笑，似未许可。<u>温</u> 乃竭尽所长。道人哂曰：“亦佳，亦佳！但未足为贫道师也。”<u>温</u> 以其言夸，转请之。道人接置膝上，裁拨动，觉和风自来，又顷之，百鸟群集，庭树为满。<u>温</u> 惊极，拜请受业。道人三复之，<u>温</u> 侧耳倾心，稍稍会其节奏。道人试使弹，点正疏节，曰：“此尘间已无对矣。”<u>温</u> 由是精心刻画，遂称绝技。</p>
<p>后归程，离家数十里，日已暮，暴雨莫可投止。路傍有小村，趋之。不遑审择，见一门，匆匆遽入。登其堂，阒无人。俄一女郎出，年十七八，貌类神仙，举首见客，惊而走入。<u>温</u> 时未耦，系情殊深。俄一老妪出问客，<u>温</u> 道姓名，兼求寄宿。妪言：“宿当不妨，但少床榻，不嫌屈体，便可藉藁。”少旋，以烛来，展草铺地，意良殷。问其姓氏，答云<u>赵</u> 姓。又问：“女郎何人？”曰：“此<u>宦娘</u> ，老身之犹子也。”<u>温</u> 曰：“不揣寒陋，欲求援系，如何？”妪颦蹙曰：“此即不敢应命。”<u>温</u> 诘其故，但云难言，怅然遂罢。妪既去，<u>温</u> 视藉草腐湿，不堪卧处，因危坐鼓琴，以消永夜。雨既歇，冒雨遂归。</p>
<p>邑有林下部郎<u>葛公</u> ，喜文士。<u>温</u> 偶诣之，受命弹琴。帘内隐约有眷客窥听，忽风动帘开，见一及笄人，丽绝一世。盖公有一女，小字<u>良工</u> ，善词赋，有艳名。<u>温</u> 心动，归与母言，媒通之，而<u>葛</u> 以<u>温</u> 势式微，不许。然女自闻琴以后，心窃倾慕，每冀再聆雅奏，而<u>温</u> 以姻事不谐，志乖意沮，绝迹于<u>葛</u> 氏之门矣。</p>
<p>一日，女于园中，拾得旧笺一折，上书<span class="kindle-cn-specialtext-double">惜余春</span> ，词云：</p>
<p class="kindle-cn-para-2em-indent kindle-cn-kai">因恨成痴，转思作想，日日为情颠倒。海棠带醉，杨柳伤春，同是一般怀抱。甚得新愁旧愁，刬尽还生，便如青草。自别离，只在奈何天里，度将昏晓。今日个蹙损春山，望穿秋水，道弃已拚弃了！芳衾妒梦，玉漏惊魂，要睡何能睡好？漫说长宵似年；侬视一年，比更犹少：过三更已是三年，更有何人不老！</p>
<p>女吟咏数四，心悦好之。怀归，出锦笺，庄书一通，置案间。逾时索之不可得，窃意为风飘去。适<u>葛</u> 经闺门过，拾之，谓<u>良工</u> 作，恶其词荡，火之而未忍言，欲急醮之。<u>临邑</u> <u>刘方伯</u> 之公子，适来问名，心善之，而犹欲一睹其人。公子盛服而至，仪容秀美。<u>葛</u> 大悦，款延优渥。既而告别，坐下遗女舄一钩。心顿恶其儇薄，因呼媒而告以故。公子亟辨其诬，<u>葛</u> 弗听，卒绝之。</p>
<p>先是，<u>葛</u> 有绿菊种，吝不传，<u>良工</u> 以植闺中。<u>温</u> 庭菊忽有一二株化为绿，同人闻之，辄造庐观赏，<u>温</u> 亦宝之。凌晨趋视，于畦畔得笺写<span class="kindle-cn-specialtext-double">惜余春</span> 词，反覆披读，不知其所自至。以“春”为己名，益惑之，即案头细加丹黄，评语亵熳。适<u>葛</u> 闻<u>温</u> 菊变绿，讶之，躬诣其斋，见词便取展读。<u>温</u> 以其评亵，夺而挼莎之。<u>葛</u> 仅读一两句，盖即闺门所拾者也，大疑，并绿菊之种，亦猜<u>良工</u> 所赠。归告夫人，使逼诘<u>良工</u> 。<u>良工</u> 涕欲死，而事无验见，莫有取实。夫人恐其迹益彰，计不如以女归<u>温</u> 。<u>葛</u> 然之，遥致<u>温</u> ，<u>温</u> 喜极。是日招客为绿菊之宴，焚香弹琴，良夜方罢。既归寝，斋童闻琴自作声，初以为僚仆之戏也，既知其非人，始白<u>温</u> 。<u>温</u> 自诣之，果不妄。其声梗涩，似将效己而未能者。爇火暴入，杳无所见。<u>温</u> 携琴去，则终夜寂然。因意为狐，固知其愿拜门墙也者，遂每夕为奏一曲，而设弦任操若师，夜夜潜伏听之。至六七夜，居然成曲，雅足听闻。</p>
<p> <u>温</u> 既亲迎，各述曩词，始知缔好之由，而终不知所由来。<u>良工</u> 闻琴鸣之异，往听之，曰：“此非狐也，调凄楚，有鬼声。”<u>温</u> 未深信。<u>良工</u> 因言其家有古镜，可鉴魑魅。翊日，遣人取至，伺琴声既作，握镜遽入，火之，果有女子在，仓皇室隅，莫能复隐。细审之，<u>赵</u> 氏之<u>宦娘</u> 也。大骇，穷诘之。泫然曰：“代作蹇修，不为无德，何相逼之甚也？”<u>温</u> 请去镜，约勿避，诺之。乃囊镜。女遥坐曰：“妾太守之女，死百年矣。少喜琴筝，筝已颇能谙之，独此技未有嫡传，重泉犹以为憾。惠顾时，得聆雅奏，倾心向往。又恨以异物不能奉裳衣，阴为君胹合佳偶，以报眷顾之情，<u>刘公子</u> 之女舄，<span class="kindle-cn-specialtext-double">惜余春</span> 之俚词，皆妾为之也。酬师者不可谓不劳矣。”夫妻咸拜谢之。<u>宦娘</u> 曰：“君之业，妾思过半矣，但未尽其神理。请为妾再鼓之。”<u>温</u> 如其请，又曲陈其法。<u>宦娘</u> 大悦曰：“妾已尽得之矣！”乃起辞欲去。<u>良工</u> 故善筝，闻其所长，愿一披聆。<u>宦娘</u> 不辞，其调其谱，并非尘世所能。<u>良工</u> 击节，转请受业。女命笔为绘谱十八章，又起告别。夫妻挽之良苦，<u>宦娘</u> 凄然曰：“君琴瑟之好，自相知音，薄命人乌有此福。如有缘，再世可相聚耳。”因以一卷授<u>温</u> 曰：“此妾小像。如不忘媒妁，当悬之卧室，快意时，焚香一炷，对鼓一曲，则儿身受之矣。”出门遂没。</p>
<h2 id='chapter_7_030'>阿绣</h2>
<p> <u>海州</u> <u>刘子固</u> ，十五岁时，至<u>盖</u> 省其舅。见杂货肆中一女子，姣丽无双，心爱好之。潜至其肆，托言买扇。女子便呼父。父出，<u>刘</u> 意沮，故折阅之而退。遥睹其父他往，又诣之。女将觅父，<u>刘</u> 止之曰：“无须，但言其价，我不靳直耳。”女如言，故昂之。<u>刘</u> 不忍争，脱贯径去。明日复往，又如之。行数武，女追呼曰：“返来！适伪言耳，价奢过当。”因以半价返之。<u>刘</u> 益感其诚，蹈隙辄往，由是日熟。女问：“郎居何所？”以实对。转诘之，自言<u>姚氏</u> 。临行，所市物，女以纸代裹完好，已而以舌舐黏之。<u>刘</u> 怀归不敢复动，恐乱其舌痕也。积半月，为仆所窥，阴与舅力要之归。意惓惓不自得。以所市香帕脂粉等类，密置一箧，无人时，辄阖户自捡一过，触类凝思。</p>
<p>次年，复至<u>盖</u> ，装甫解，即趋女所，至则肆宇阖焉，失望而返。犹意偶出未返，早又诣之，阖如故。问诸邻，始知<u>姚</u> 原<u>广宁</u> 人，以贸易无重息，故暂归去，又不审何时可复来。神志乖丧。居数日，怏怏而归。母为议婚，屡梗之，母怪且怒。仆私以曩事告母，母益防闲之，<u>盖</u> 之途由是绝。<u>刘</u> 忽忽遂减眠食。母忧思无计，念不如从其志。于是刻日办装，使如<u>盖</u> ，转寄语舅，媒合之。舅即承命诣<u>姚</u> 。逾时而返，谓<u>刘</u> 曰：“事不谐矣！<u>阿绣</u> 已字<u>广宁</u> 人。”<u>刘</u> 低头丧气，心灰绝望。既归，捧箧啜泣，而徘徊顾念，冀天下有似之者。</p>
<p>适媒来，艳称<u>复州</u> <u>黄</u> 氏女。<u>刘</u> 恐不确，命驾至复。入西门，见北向一家，两扉半开，内一女郎，怪似<u>阿绣</u> ，再属目之，且行且盼而入，真是无讹。<u>刘</u> 大动，因僦其东邻居，细诘知为<u>李</u> 氏。反复凝念：天下宁有如此相似者耶？居数日，莫可夤缘，惟日眈眈伺候其门，以冀女或复出。一日，日方西，女果出。忽见<u>刘</u> ，即返身走，以手指其后，又复掌及额，乃入。<u>刘</u> 喜极，但不能解。凝思移时，信步诣舍后，见荒园寥廓，西有短垣，略可及肩。豁然顿悟，遂蹲伏露草中。久之，有人自墙上露其首，小语曰：“来乎？”<u>刘</u> 诺而起。细视，真<u>阿绣</u> 也。因大恫，涕堕如绠。女隔堵探身，以巾拭其泪，深慰之。<u>刘</u> 曰：“百计不遂，自谓今生已矣，何期复有今夕？顾卿何以至此？”曰：“<u>李</u> 氏，妾表叔也。”<u>刘</u> 请逾垣。女曰：“君先归，遣从人他宿，妾当自至。”刘如言，坐伺之。少间，女悄然入，妆饰不甚炫丽，袍袴犹昔。<u>刘</u> 挽坐，备道艰苦，因问：“卿已字，何未醮也？”女曰：“言妾受聘者妄也。家君以道里赊远，不愿附公子婚，此或托舅氏诡词，以绝君望耳。”既就枕席，宛转万态，款接之欢，不可言喻。四更遽起，过墙而去。<u>刘</u> 自是不复措意<u>黄</u> 氏矣。旅居忘返，经月不归。</p>
<p>一夜，仆起饲马，见室中灯犹明，窥之，见<u>阿绣</u> ，大骇。顾不敢言主人，旦起，访市肆，始返而诘<u>刘</u> 曰：“夜与还往者，何人也？”<u>刘</u> 初讳之。仆曰：“此第岑寂，鬼狐之薮，公子宜自爱。彼<u>姚</u> 家女郎，何为而至此？”<u>刘</u> 始觍然曰：“西邻是其表叔，有何疑沮？”仆言：“我已访之审，东邻止一孤媪，西家一子尚幼，别无密戚。所遇当是鬼魅，不然，焉有数年之衣，尚未易者？且其面色过白，两颊少瘦，笑处无微涡，不如<u>阿绣</u> 美。”<u>刘</u> 反覆思，乃大惧曰：“然且奈何？”仆谋伺其来，操兵入共击之。至暮，女至，谓<u>刘</u> 曰：“知君见疑，然妾亦无他，不过了夙分耳。”言未已，仆排闼入。女呵之曰：“可弃兵！速具酒来，当与若主别。”仆便自投，若或夺焉。<u>刘</u> 益恐，强设酒馔。女谈笑如常，举手向<u>刘</u> 曰：“悉君心事，方将图效绵薄，何竟伏戎？妾虽非<u>阿绣</u> ，颇自谓不亚，君视之犹昔否耶？”<u>刘</u> 毛发俱竖，噤不语。女听漏三下，把盏一呷，起立曰：“我且去，待花烛后，再与新妇较优劣也。”转身遂杳。</p>
<p> <u>刘</u> 信狐言，径如<u>盖</u> 。怨舅之诳己也，不舍其家，寓近<u>姚氏</u> ，托媒自通，啖以重赂。<u>姚</u> 妻乃言：“小郎为觅婿<u>广宁</u> ，若翁以是故去，就否未可知。须旋日，方可计校。”<u>刘</u> 闻之，彷徨无以自主，惟坚守以伺其归。逾十余日，忽闻兵警，犹疑讹传，久之，信益急，乃趣装行。中途遇乱，主仆相失，为侦者所掠。以<u>刘</u> 文弱，疏其防，盗马亡去。至<u>海州</u> 界，见一女子，蓬鬓垢耳，出履蹉跌，不可堪。<u>刘</u> 驰过之，女遽呼曰：“马上人非<u>刘郎</u> 乎？”<u>刘</u> 停鞭审顾，则<u>阿绣</u> 也。心仍讶其为狐，曰：“汝真<u>阿绣</u> 耶？”女问：“何为出此言？”<u>刘</u> 述所遇。女曰：“妾真<u>阿绣</u> 也。父携妾自<u>广宁</u> 归，遇兵被俘，授马屡堕。忽一女子，握腕趣遁，荒窜军中，亦无诘者。女子健步若飞隼，苦不能从，百步而屦屡褪焉。久之，闻号嘶渐远，乃释手曰：‘别矣！前皆坦途，可缓行，爱汝者将至，宜与同归。’”<u>刘</u> 知其狐，感之。因述其留<u>盖</u> 之故。女言其叔为择婿于<u>方氏</u> ，未委禽而乱适作。<u>刘</u> 始知舅言非妄。携女马上，叠骑归。入门则老母无恙，大喜。系马入，具道所以。母亦喜，为之盥濯，竟妆，容光焕发。母抚掌曰：“无怪痴儿魂梦不置也！”遂设裍褥，使从己宿。又遣人赴<u>盖</u> ，寓书于<u>姚</u> 。不数日，<u>姚</u> 夫妇俱至，卜吉成礼乃去。</p>
<p>刘出藏箧，封识俨然。有粉一函，启之，化为赤土。<u>刘</u> 异之。女掩口曰：“数年之盗，今始发觉矣。尔日见郎任妾包裹，更不及审真伪，故以此相戏耳。”方嬉笑间，一人搴帘入曰：“快意如此，当谢蹇修否？”<u>刘</u> 视之，又一<u>阿绣</u> 也。急呼母，母及家人悉集；无有能辨识者。<u>刘</u> 回眸亦迷，注目移时，始揖而谢之。女子索镜自照，赧然趋出，寻之已杳。夫妇感其义，为位于室而祀之。</p>
<p>一夕，<u>刘</u> 醉归，室暗无人，方自挑灯，而<u>阿绣</u> 至。<u>刘</u> 挽问：“何之？”笑曰：“醉臭熏人，使人不耐！如此盘诘，谁作桑中逃耶？”<u>刘</u> 笑捧其颊。女曰：“郎视妾与狐姊孰胜？”<u>刘</u> 曰：“卿过之，然皮相者不辨也。”已而合扉相狎。俄有叩门者，女起笑曰：“君亦皮相者也。”<u>刘</u> 不解，趋启门，则<u>阿绣</u> 入，大愕，始悟适与语者狐也。暗中又闻笑声。夫妻望空而祷，祈求现像。狐曰：“我不愿见<u>阿绣</u> 。”问：“何不另化一貌？”曰：“我不能。”问：“何故不能？”曰：“<u>阿绣</u> ，吾妹也，前世不幸夭殂。生时，与余从母至天宫，见西王母，心窃爱慕，归则刻意效之。妹子较我慧，一月神似，我学三月而后成，然终不及妹。今已隔世，自谓过之，不意犹昔耳。我感汝两人诚意，故时复一至，今去矣。”遂不复言。</p>
<p>自此三五日辄一来，一切疑难悉决之。值<u>阿绣</u> 归宁，来常数日不去，家人皆惧避之。每有亡失，则华妆端坐，插玳瑁簪长数寸，朝家人而庄语之：“所窃物，夜当送至某所，不然，头痛大作，悔无及！”天明，果于某所获之。三年后，绝不复来。偶失金帛，<u>阿绣</u> 效其装，吓家人，亦屡效焉。</p>
<h2 id='chapter_7_031'>杨疤眼</h2>
<p>一猎人，夜伏山中，见一小人，长二尺已来，踽踽行涧底。少间，又一人来，高亦如之。适相值，交问何之。前者曰：“我将往望<u>杨疤眼</u> 。前见其气色晦黯，多罹不吉。”后人曰：“我亦为此，汝言不谬。”猎者知其非人，厉声大叱，二人并无有矣。夜获一狐，左目上有瘢痕，大如钱。</p>
<h2 id='chapter_7_032'>小翠</h2>
<p> <u>王太常</u> ，<u>越</u> 人。总角时，昼卧榻上，忽阴晦，巨霆暴作，一物大于猫，来伏身下，展转不离。移时晴霁，物即径出。视之，非猫，始怖，隔房呼兄。兄闻喜曰：“弟必大贵，此狐来避雷霆劫也。”后果少年登进士，以县令入为侍御。生一子名<u>元丰</u> ，绝痴，十六岁不能知牝牡，因而乡党无与为婚。<u>王</u> 忧之。适有妇人率少女登门，自请为妇。视其女，嫣然展笑，真仙品也。喜问姓名，自言<u>虞氏</u> ，女<u>小翠</u> ，年二八矣。与议聘金，曰：“是从我糠覈不得饱，一旦置身广厦，役婢仆，厌膏粱，彼意适，我愿慰矣，岂卖菜也而索直乎！”夫人大悦，优厚之。妇即命女拜<u>王</u> 及夫人，嘱曰：“此尔翁姑，奉侍宜谨。我大忙，且去，三数日当复来。”<u>王</u> 命仆马送之，妇言：“里巷不远，无烦多事。”遂出门去。小翠殊不悲恋，便即奁中翻取花样。夫人亦爱乐之。</p>
<p>数日，妇不至。以居里问女，女亦憨然不能言其道路。遂治别院，使夫妇成礼。诸戚闻拾得贫家儿作新妇，共笑姗之。见女，皆惊，群议始息。女又甚慧，能窥翁姑喜怒。<u>王公</u> 夫妇，宠惜过于常情，然惕惕焉惟恐其憎子痴，而女殊欢笑，不为嫌。第善谑，刺布作圆，蹋蹴为笑。着小皮靴，蹴去数十步，绐公子奔拾之，公子及婢恒流汗相属。一日，<u>王</u> 偶过，圆然来，直中面目。女与婢俱敛迹去，公子犹踊跃奔逐之。<u>王</u> 怒，投之以石，始伏而啼。<u>王</u> 以告夫人，夫人往责女，女俛首微笑，以手刓床。既退，憨跳如故，以脂粉涂公子作花面如鬼。夫人见之，怒甚，呼女诟骂。女倚几弄带，不惧，亦不言。夫人无奈之，因杖其子。<u>元丰</u> 大号，女始色变，屈膝乞宥。夫人怒顿解，释杖去。女笑拉公子入室，代扑衣上尘，拭眼泪，摩挲杖痕，饵以枣栗，公子乃收涕以忻。女阖庭户，复装公子作霸王，作沙漠人，己乃艳服，束细腰，婆娑作帐下舞，或髻插雉尾，拨琵琶，丁丁缕缕然，喧笑一室，日以为常。<u>王</u> 公以子痴，不忍过责妇，即微闻焉，亦若置之。</p>
<p>同巷有<u>王给谏</u> 者，相隔十余户，然素不相能。时值三年大计吏，忌公握<u>河南</u> 道篆，思中伤之。公知其谋，忧虑无所为计。一夕，早寝，女冠带，饰冢宰状，翦素丝作浓髭，又以青衣饰两婢为虞候，窃跨廐马而出，戏云：“将谒<u>王先生</u> 。”驰至给谏之门，即又鞭挝从人，大言曰：“我谒侍御<u>王</u> ，宁谒给谏<u>王</u> 耶！”回辔而归。比至家门，门者误以为真，奔白<u>王公</u> 。公急起承迎，方知为子妇之戏。怒甚，谓夫人曰：“人方蹈我之瑕，反以闺阁之丑登门而告之，余祸不远矣！”夫人怒，奔女室，诟让之。女惟憨笑，并不一置词。挞之，不忍；出之，则无家。夫妻懊怨，终夜不寝。时冢宰某公赫甚，其仪采服从，与女伪装无少殊别，<u>王给谏</u> 亦误为真。屡侦公门，中夜而客未出，疑冢宰与公有阴谋。次日早朝，见而问曰：“夜相公至君家耶？”公疑其相讥，惭颜唯唯，不甚响答。给谏愈疑，谋遂寝，由此益交欢公。公探知其情，窃喜，而阴嘱夫人，劝女改行，女笑应之。</p>
<p>逾岁，首相免，适有以私函致公者，误投给谏。给谏大喜，先托善公者往假万金，公拒之。给谏自诣公所。公觅巾袍，并不可得，给谏伺候久，怒公慢，愤将行。忽见公子衮衣旒冕，有女子自门内推之以出，大骇。已而笑抚之，脱其服冕而去。公急出，则客去远。闻其故，惊颜如土，大哭曰：“此祸水也！指日赤吾族矣！”与夫人操杖往，女已知之，阖扉任其诟厉。公怒，斧其门。女在内含笑而告之曰：“翁无烦怒！有新妇在，刀锯斧钺，妇自受之，必不令贻害双亲。翁若此，是欲杀妇以灭口耶？”公乃止。给谏归，果抗疏揭<u>王</u> 不轨，衮冕作据。上惊验之，其旒冕乃粱秸心所制，袍则败布黄袱也。上怒其诬。又召<u>元丰</u> 至，见其憨状可掬，笑曰：“此可以作天子耶？”乃下之法司。给谏又讼公家有妖人，法司严诘臧获，并言无他，惟颠妇痴儿，日事戏笑，邻里亦无异词。案乃定，以给谏充<u>云南</u> 军。<u>王</u> 由是奇女。又以母久不至，意其非人，使夫人探诘之，女但笑不言。再复穷问，则掩口曰：“儿玉皇女，母不知耶？”</p>
<p>无何，公擢京卿。五十余，每患无孙。女居三年，夜夜与公子异寝，似未尝有所私。夫人舁榻去，嘱公子与妇同寝。过数日，公子告母曰：“借榻去，悍不还！<u>小翠</u> 夜夜以足股加腹上，喘气不得，又惯掐人股里。”婢妪无不粲然。夫人呵拍令去。一日，女浴于室，公子见之，欲与偕，女笑止之，谕使姑待。既出，乃更泻热汤于甕，解其袍袴，与婢扶入之。公子觉蒸闷，大呼欲出。女不听，以衾蒙之。少时无声，启视，已绝。女坦笑不惊，曳置床上，拭体干洁，加复被焉。夫人闻之，哭而入，骂曰：“狂婢何杀吾儿！”女冁然曰：“如此痴儿，不如勿有。”夫人益恚，以首触女，婢辈争曳劝之。方纷噪间，一婢告曰：“公子呻矣！”辍涕抚之，则气息休休，而大汗浸淫，沾浃裀褥。食顷，汗已，忽开目四顾，遍视家人，似不相识，曰：“我今回忆往昔，都如梦寐，何也？”夫人以其言语不痴，大异之。携参其父，屡试之，果不痴。大喜，如获异宝。至晚，还榻故处，更设衾枕以觇之。公子入室，尽遣婢去。早窥之，则榻虚设。自此痴颠皆不复作，而琴瑟静好，如形影焉。</p>
<p>年余，公为给谏之党奏劾免官，小有罣误。旧有<u>广西</u> 中丞所赠玉瓶，价累千金，将出以贿当路。女爱而把玩之，失手堕碎，惭而自投。公夫妇方以免官不快，闻之，怒，交口呵骂。女奋而出，谓公子曰：“我在汝家，所保全者不止一瓶，何遂不少存面目？实与君言：我非人也，以母遭雷霆之劫，深受而翁庇翼，又以我两人有五年夙分，故以我来报曩恩、了夙愿耳。身受唾骂，擢发不足以数，所以不即行者，五年之爱未盈，今何可以暂止乎！”盛气而出，追之已杳。公爽然自失，而悔无及矣。公子入室，睹其剩粉遗钩，恸哭欲死，寝食不甘，日就羸悴。公大忧，急为胶续以解之，而公子不乐。惟求良工画<u>翠</u> 小像，日夜浇祷其下，几二年。</p>
<p>偶以故自他里归。明月已皎，村外有公家亭园，骑马墙外过，闻笑语声，停辔，使廐卒捉鞚，登鞍一望，则二女郎游戏其中，云月昏蒙，不甚可辨。但闻一翠衣者曰：“婢子当逐出门！”一红衣者曰：“汝在吾家园亭，反逐阿谁？”翠衣人曰：“婢子不羞！不能作妇，被人驱遣，犹冒认物产也？”红衣者曰：“索胜老大婢无主顾者！”听其音，酷类<u>小翠</u> ，疾呼之。翠衣人去曰：“姑不与若争，汝汉子来矣。”既而红衣人来，果<u>小翠</u> 。喜极。女令登垣，承接而下之，曰：“二年不见，骨瘦一把矣！”公子握手泣下，具道相思。女言：“妾亦知之，但无颜复见家人。今与大姊游戏，又相邂逅，足知前因不可逃也。”请与同归，不可；请止园中，许之。公子遣仆奔白夫人。夫人惊起，驾肩舆而往，启钥入亭，女即趋下迎拜。夫人捉臂流涕，力白前过，几不自容，曰：“若不少记榛梗，请偕归，慰我迟暮。”女峻辞不可。夫人虑野亭荒寂，谋以多人服役。女曰：“我诸人悉不愿见，惟前两婢朝夕相从，不能无眷注耳，外惟一老仆应门，余都无所复须。”夫人悉如其言。托公子养疴园中，日供食用而已。</p>
<p>女每劝公子别婚，公子不从。后年余，女眉目音声，渐与曩异，出像质之，迥若两人。大怪之。女曰：“视妾今日，何如畴昔美？”公子曰：“今日美则美，然较昔则似不如。”女曰：“意妾老矣！”公子曰：“二十余岁，何得速老。”女笑而焚图，救之已烬。一日，谓公子曰：“昔在家时，阿翁谓妾抵死不作茧。今亲老君孤，妾实不能产，恐误君宗嗣。请娶妇于家，旦晚侍奉翁姑，君往来于两间，亦无所不便。”公子然之，纳币于<u>钟太史</u> 之家。吉期将近，女为新人制衣履，赍送母所。及新人入门，则言貌举止，与<u>小翠</u> 无毫发之异，大奇之。往至园亭，则女亦不知所在。问婢，婢出红巾曰：“娘子暂归宁，留此贻公子。”展巾，则结玉玦一枚，心知其不返，遂携婢俱归。虽顷刻不忘<u>小翠</u> ，幸而对新人如觌旧好焉。始悟<u>钟氏</u> 之姻，女预知之，故先化其貌，以慰他日之思云。</p>
<p> <u>异史氏</u> 曰：“一狐也，以无心之德，而犹思所报，而身受再造之福者，顾失声于破甑，何其鄙哉！月缺重圆，从容而去，始知仙人之情，亦更深于流俗也！”</p>
<h2 id='chapter_7_033'>金和尚</h2>
<p> <u>金和尚</u> ，<u>诸城</u> 人。父无赖，以数百钱鬻子<u>五莲山寺</u> 。少顽钝，不能肄清业，牧猪赴市，若佣保。后本师死，稍有遗金，卷怀离寺，作负贩去。饮羊、登垄，计最工。数年暴富，买田宅于水坡里，弟子繁有徒，食指日千计，里膏田千百亩。里中起第数十处，皆僧，无人，即有，亦贫无业，携妻子，僦屋佃田者也。每一门内，四缭连屋，皆此辈列而居。僧舍其中，前有厅事，梁楹节棁，绘金碧，射人眼，堂上几屏，晶光可鉴。又其后为内寝，朱帘绣幙，兰麝香充溢喷人，螺钿雕檀为床，床上锦茵褥，褶叠厚尺有咫，壁上美人山水诸名迹，悬黏几无隙处。一声长呼，门外数十人，轰应如雷。细缨革靴者，皆乌集鹄立，受命皆掩口语，侧耳以听。客仓卒至，十余筵可咄嗟办，肥醴蒸薰，纷纷狼籍如雾霈。但不敢公然蓄歌妓，而狡童十数辈，皆慧黠能媚人，皂纱缠头，唱艳曲，听睹亦颇不恶。<u>金</u> 若一出，前后数十骑，腰弓矢相摩戛。奴辈呼之皆以“爷”；即邑人之若民，或“祖”之，“伯”、“叔”之，不以“师”，不以“上人”，不以禅号也。其徒出，稍稍杀于<u>金</u> ，而风鬃云辔，亦略与贵公子等。</p>
<p> <u>金</u> 又广结纳，即千里外呼吸亦可通，以此挟方面短长，偶气触之，辄惕自惧。而其为人，鄙不文，顶趾无雅骨。生平不奉一经，持一咒，迹不履寺院，室中亦未尝蓄铙鼓，此等物，门人辈弗及见，并弗及闻。凡僦屋者，妇女浮丽如京都，脂泽金粉，皆取给于僧，僧亦不之靳，以故里中不田而农者以百数。时而恶佃决僧首瘗床下，亦不甚穷诘，但逐去之，其积习然也。<u>金</u> 又买异姓儿，私子之，延儒师，教帖括业。儿聪慧能文，因令入邑庠，旋援例作太学生。未几，赴北闱，领乡荐。由是<u>金</u> 之名以“太公”噪。向之“爷”之者“太”之，膝席者皆垂手执儿孙礼。</p>
<p>无何，太公僧薨。孝廉缞绖卧苫块，北面称孤；诸门人释杖满床榻；而灵帏后嘤嘤细泣，惟孝廉夫人一而已。士大夫妇咸华妆来，搴帏吊唁，冠盖舆马塞道路。殡日，棚阁云连，旛幢翳日。殉葬刍灵，饰以金帛，舆盖仪仗数十事，马千匹，美人百袂，皆如生。<u>方弼</u> 、<u>方相</u> ，以纸壳制巨人，皂帕金铠，空中而横以木架，纳活人内负之行。设机转动，须眉飞舞；目光铄闪，如将叱咤。观者惊怪，或小儿女遥望之，辄啼走。冥宅壮丽如宫阙，楼阁房廊连垣数十亩，千门万户，入者迷不可出。祭品象物，多难指名。会葬者盖相摩，上自方面，皆伛偻入，起拜如朝仪，下至贡监簿史，则手据地以叩，不敢劳公子，劳诸师叔也。当是时，倾国瞻仰，男女喘汗属于道，携妇襁儿，呼兄觅妹者，声鼎沸。杂以鼓乐喧豗，百戏鞺鞳，人语都不可闻。观者自肩以下皆隐不见，惟万顶攒动而已。有孕妇痛急欲产，诸女伴张裙为幄，罗守之，但闻儿啼，不暇问雌雄，断幅绷怀中，或扶之，或曳之，蹩以去。奇观哉！葬后，以<u>金</u> 所遗赀产，瓜分而二之，子一，门人一。孝廉得半，而居第之南、之北、之西东，尽缁党，然皆兄弟叙，痛痒犹相关云。</p>
<p> <u>异史氏</u> 曰：“此一派也，两宗未有，六祖无传，可谓独辟法门者矣。抑闻之：五蕴皆空，六尘不染，是谓‘和尚’；口中说法，座上参禅，是谓‘和样’；鞋香楚地，笠重吴天，是谓‘和撞’；鼓钲锽聒，笙管敖曹，是谓‘和唱’；狗苟钻缘，蝇营淫赌，是谓‘和幛’。<u>金</u> 也者，‘尚’耶？‘样’耶？‘撞’耶？‘唱’耶？抑地狱之‘幛’耶？”</p>
<h2 id='chapter_7_034'>龙戏蛛</h2>
<p> <u>徐公</u> 为<u>齐东</u> 令，署中有楼，用藏肴饵，往往被物窃食，狼籍于地。家人屡受谯责，因伏伺之，见一蜘蛛，大如斗，骇走白公。公以为异，日遣婢辈投饵焉。蛛益驯，饥辄出依人，饱而后去。积年余，公偶阅案牍，蛛忽来伏几上。疑其饥，方呼家人取饵，旋见两蛇夹蛛卧，细裁如箸，蛛爪踡腹缩，若不胜惧。转瞬间，蛇暴长，粗于卵。大骇，欲走。巨霆大作，阖家震毙。移时，公苏，夫人及婢仆击死者七人。公病月余，寻卒。公为人廉正爱民，柩发之日，民敛钱以送，哭声满野。</p>
<p> <u>异史氏</u> 曰：“龙戏蛛，每意是里巷之讹言耳，乃真有之乎？闻雷霆之击，必于凶人，奈何以循良之吏，罹此惨毒？天公之愦愦，不已多乎！”</p>
<h2 id='chapter_7_035'>商妇</h2>
<p> <u>天津</u> 商人某，将贾远方，从富人贷赀数百。为偷儿所窥，及夕，预匿室中以俟其归。而商以是日良，负赀竟发。偷儿伏久，但闻商人妇转侧床上，似不成眠。既而壁上一小门开，一室尽亮。门内有女子出，容齿少好，手引长带一条，近榻授妇，妇以手却之。女固授之，妇乃受带，起悬梁上，引颈自缢。女遂去，壁扉亦阖。偷儿大惊，拔关遁去。既明，家人见妇死，质诸官。官拘邻人而锻炼之，诬服成狱，不日就决。偷儿愤其冤，自首于堂，告以是夜所见。鞫之情真，邻人遂免。问其里人，言宅之故主曾有少妇经死，年齿容貌，与盗言悉符，固知是其鬼也。俗传暴死者必求代替，其然欤？</p>
<h2 id='chapter_7_036'>阎罗宴</h2>
<p> <u>静海</u> <u>邵生</u> ，家贫。值母初度，备牲酒祀于庭，拜已而起，则案上肴馔皆空。甚骇，以情告母。母疑其困乏不能为寿，故诡言之。<u>邵</u> 默然无以自白。无何，学使案临，苦无资斧，薄贷而往。途遇一人，伏候道左，邀请甚殷。从去。见殿阁楼台，弥亘街路。既入，一王者坐殿上，<u>邵</u> 伏拜。王者霁颜命坐，即赐宴饮，因曰：“前过华居，厮仆辈道路饥渴，有叨盛馔。”<u>邵</u> 愕然不解。王者曰：“我忤官王也。不记尊堂设帨之辰乎？”筵终，出白镪一裹，曰：“豚蹄之扰，聊以相报。”受之而出，则宫殿人物，一时都渺，惟有大树数章，萧然道侧。视所赠，则真金，秤之得五两。考终，止耗其半，犹怀归以奉母焉。</p>
<h2 id='chapter_7_037'>役鬼</h2>
<p> <u>山西</u> <u>杨</u> 医，善针灸之术，又能役鬼。一出门，则捉骡操鞭者，皆鬼物也。尝夜自他归，与友人同行。途中见二人来，修伟异常，友人大骇。<u>杨</u> 便问：“何人？”答云：“<u>长脚王</u> 、<u>大头李</u> ，敬迓主人。”<u>杨</u> 曰：“为我前驱。”二人旋踵而行，蹇缓则立候之，若奴隶然。</p>
<h2 id='chapter_7_038'>细柳</h2>
<p> <u>细柳娘</u> ，中都之士人女也。或以其腰嫖可爱，戏呼之<u>细柳</u> 云。<u>柳</u> 少慧，解文字，喜读相人书。而生平简默，未尝言人臧否，但有问名者，必求一亲窥其人。阅人甚多，俱未可，而年十九矣。父母怒之曰：“天下迄无良匹，汝将以丫角老耶？”女曰：“我实欲以人胜天，顾久而不就，亦吾命也。今而后，请惟父母之命是听。”</p>
<p>时有<u>高生</u> 者，世家名士，闻<u>细柳</u> 之名，委禽焉。既醮，夫妇甚得。生前室遗孤，小字<u>长福</u> ，时五岁，女抚养周至。女或归宁，<u>福</u> 辄号啼从之，呵遣所不能止。年余，女产一子，名之<u>长怙</u> 。生问名字之义，答言：“无他，但望其长依膝下耳。”女于女红疏略，常不留意，而于亩之东南，税之多寡，按籍而问，惟恐不详。久之，谓生曰：“家中事请置勿顾，待妾自为之，不知可当家否？”生如言，半载而家无废事，生亦贤之。</p>
<p>一日，生赴邻村饮酒，适有追逋赋者，打门而谇。遣奴慰之，弗去，乃趣僮召生归。隶既去，生笑曰：“<u>细柳</u> ，今始知慧女不若痴男耶？”女闻之，俯首而哭。生惊挽而劝之，女终不乐。生不忍以家政累之，仍欲自任，女又不肯。晨兴夜寐，经纪弥勤。每先一年，即储来岁之赋，以故终岁未尝见催租者一至其门，又以此法计衣食，由此用度益纾。于是生乃大喜，尝戏之曰：“<u>细柳</u> 何细哉？眉细、腰细、凌波细，且喜心思更细。”女对曰：“<u>高郎</u> 诚高矣！品高、志高、文字高，但愿寿数尤高。”村中有货美材者，女不惜重直致之，价不能足，又多方乞贷于戚里。生以其不急之物，固止之，卒弗听。蓄之年余，富室有丧者，以倍赀赎诸其门。生因利而谋诸女，女不可。问其故，不语；再问之，荧荧欲涕。心异之，然不忍重拂焉，乃罢。</p>
<p>又逾岁，生年二十有五，女禁不令远游，归稍晚，僮仆招请者，相属于道。于是同人咸戏谤之。一日，生如友人饮，觉体不快而归，至中途堕马，遂卒。时方溽暑，幸衣衾皆所夙备。里中始共服<u>细娘</u> 智。<u>福</u> 年十岁，始学为文。父既殁，娇惰不肯读，辄亡去从牧儿遨。谯诃不改，继以夏楚，而顽冥如故。母无奈之，因呼而谕之曰：“既不愿读，亦复何能相强？但贫家无冗人，可更若衣，便与僮仆共操作，不然，鞭挞勿悔！”于是衣以败絮，使牧豕，归则自掇陶器，与诸仆啖饭粥。数日，苦之，泣跪庭下，愿仍读。母返身向壁，置不闻。不得已，执鞭啜泣而出。残秋向尽，桁无衣，足无履，冷雨沾濡，缩头如丐。里人见而怜之，纳继室者，皆引<u>细娘</u> 为戒，啧有烦言。女亦稍稍闻之，而漠不为意。<u>福</u> 不堪其苦，弃豕逃去，女亦任之，殊不追问。</p>
<p>积数月，乞食无所，憔悴自归。不敢遽入，哀求邻媪往白母。女曰：“若能受百杖，可来见，不然，早复去。”<u>福</u> 闻之，骤入，痛哭愿受杖。母问：“今知改悔乎？”曰：“悔矣。”曰：“既知悔，无须挞楚，可安分牧豕，再犯不宥！”<u>福</u> 大哭曰：“愿受百杖，请复读。”女不听，邻妪怂惥之，始纳焉。濯发授衣，令与弟<u>怙</u> 同师。勤身锐虑，大异往昔，三年游泮。中丞<u>杨公</u> ，见其文而器之，月给常廪，以助灯火。<u>怙</u> 最钝，读数年不能记姓名，母令弃卷而农。<u>怙</u> 游闲，惮于作苦，母怒曰：“四民各有本业，既不能读，又不能耕，宁不沟瘠死耶？”立杖之。由是率奴辈耕作，一朝晏起，则诟骂从之，而衣服饮食，母辄以美者归兄。<u>怙</u> 虽不敢言，而心窃不能平。农工既毕，母出赀使学负贩。<u>怙</u> 淫赌，入手丧败，诡托盗贼运数，以欺其母。母觉之，杖责濒死。<u>福</u> 长跪哀乞，愿以身代，怒始解。自是一出门，母辄探察之。<u>怙</u> 行稍敛，而非其心之所得已也。</p>
<p>一日，请母，将从诸贾入<u>洛</u> 。实借远游，以快所欲，而中心惕惕，惟恐不遂所请。母闻之，殊无疑虑，即出碎金三十两，为之具装，末又以铤金一枚付之，曰：“此乃祖宦囊之遗，不可用去，聊以压装，备急可耳。且汝初学跋涉，亦不敢望重息，只此三十金得无亏负足矣。”临行又嘱之。<u>怙</u> 诺而出，欣欣意自得。至<u>洛</u> ，谢绝客侣，宿名娼<u>李姬</u> 之家。凡十余夕，散金渐尽。自以巨金在橐，初不意空匮在虑，及取而斫之，则伪金耳。大骇，失色。<u>李媪</u> 见其状，冷语侵客。<u>怙</u> 心不自安，然囊空无所向往，犹冀姬念夙好，不即绝之。俄有二人握索入，骤絷项领。惊惧不知所为，哀问其故，则姬已窃伪金去首公庭矣。至官，不能置辞，梏掠几死。收狱中，又无资斧，大为狱吏所虐，乞食于囚，苟延余息。</p>
<p>初，<u>怙</u> 之行也，母谓<u>福</u> 曰：“记取廿日后，当遣汝之<u>洛</u> 。我事烦，恐忽忘之。”<u>福</u> 请所谓，黯然欲悲，不敢复请而退。过二十日而问之，叹曰：“汝弟今日之浮荡，犹汝昔日之废学也。我不冒恶名，汝何以有今日？人皆谓我忍，但泪浮枕簟，而人不知耳！”因泣下。<u>福</u> 侍立敬听，不敢研诘。泣已，乃曰：“汝弟荡心不死，故授之伪金以挫折之，今度已在缧绁中矣。中丞待汝厚，汝往求焉，可以脱其死难，而生其愧悔也。”<u>福</u> 立刻而发，比入<u>洛</u> ，则弟被逮三日矣。即狱中而望之，<u>怙</u> 奄然面目如鬼，见兄涕不可仰，<u>福</u> 亦哭。时<u>福</u> 为中丞所宠异，故遐迩皆知其名。邑宰知为<u>怙</u> 兄，急释之。<u>怙</u> 至家，犹恐母怒，膝行而前。母顾曰：“汝愿遂耶？”<u>怙</u> 零涕不敢复作声，<u>福</u> 亦同跪，母始叱之起。由是痛自悔，家中诸务，经理维勤，即偶惰，母亦不呵问之。凡数月，并不与言商贾，意欲自请而不敢，以意告兄。母闻而喜，并力质贷而付之，半载而息倍焉。</p>
<p>是年，<u>福</u> 秋捷，又三年登第；弟货殖累巨万矣。邑有客<u>洛</u> 者，窥见太夫人，年四旬，犹若三十许人，而衣妆朴素，类常家云。</p>
<p> <u>异史氏</u> 曰：“黑心符出，芦花变生，古与今如一丘之貉，良可哀也！或有避其谤者，又每矫枉过正，至坐视儿女之放纵而不一置问，其视虐遇者几何哉？独是日挞所生，而人不以为暴；施之异腹儿，则指摘从之矣。夫<u>细柳</u> 固非独忍于前子也，然使所出贤，亦何能出此心以自白于天下？而乃不引嫌，不辞谤，卒使二子一贵一富，表表于世。此无论闺闼，当亦丈夫之铮铮者矣！”</p>

<h1 id='volume_8'>卷八</h1>
<h2 id='chapter_8_000'>画马</h2>
<p> <u>临清</u> <u>崔生</u> ，家窭贫，围垣不修。每晨起，辄见一马卧露草间，黑质白章，惟尾毛不整，似火燎断者。逐去，夜又复来，不知所自。<u>崔</u> 有好友，官于<u>晋</u> ，欲往就之，苦无健步，遂捉马施勒乘去。嘱属家人曰：“倘有寻马者，当如<u>晋</u> 以告。”</p>
<p>既就途，马骛驶，瞬息百里。夜不甚餤刍豆，意其病。次日紧衔不令驰，而马蹄嘶喷沫，健怒如昨。复纵之，午已达<u>晋</u> 。时骑入市廛，观者无不称叹。<u>晋王</u> 闻之，以重直购之。<u>崔</u> 恐为失者所寻，不敢售。居半年，无耗，遂以八百金货于<u>晋</u> 邸，乃自市健骡以归。</p>
<p>后王以急务，遣校尉骑赴<u>临清</u> 。马逸，追至<u>崔</u> 之东邻，入门，不见，索诸主人。主<u>曾</u> 姓，实莫之睹。及入室，见壁间挂<u>子昂</u> 画马一帧，内一匹毛色浑似，尾处为香炷所烧，始知马，画妖也。校尉难复王命，因讼<u>曾</u> 。时<u>崔</u> 得马赀，居积盈万，自愿以直贷<u>曾</u> ，付校尉去。<u>曾</u> 甚德之，不知<u>崔</u> 即当年之售主也。</p>
<h2 id='chapter_8_001'>局诈</h2>
<p>某御史家人，偶立市间，有一人衣冠华好，近与攀谈。渐问主人姓字、官阀，家人并告之。其人自言：“<u>王</u> 姓，贵主家之内使也。”语渐款洽，因曰：“宦途险恶，显者皆附贵戚之门，尊主人所托何人也？”答曰：“无之。”<u>王</u> 曰：“此所谓惜小费而忘大祸者也。”家人曰：“何托而可？”<u>王</u> 曰：“公主待人以礼，能覆翼人。某侍郎系仆阶进。倘不惜千金贽，见公主当亦不难。”家人喜，问其居止。便指其门户曰：“日同巷不知耶？”家人归告侍御。侍御喜，即张盛筵，使家人往邀<u>王</u> ，<u>王</u> 欣然来。筵间道公主情性及起居琐事甚悉，且言：“非同巷之谊，即赐百金赏，不肯效牛马。”御史益佩戴之。临别订约，<u>王</u> 曰：“公但备物，仆乘间言之，旦晚当有报命。”</p>
<p>越数日始至，骑骏马甚都，谓侍御曰：“可速治装行。公主事大烦，投谒者踵相接，自晨及夕，不得一间。今得少隙，宜急往，误则相见无期矣。”侍御乃出兼金重币，从之去。曲折十余里，始至公主第，下骑祗候。<u>王</u> 先持贽入，久之，出，宣言：“公主召某御史。”即有数人接递传呼。侍御伛偻而入，见高堂上坐丽人，姿貌如仙，服饰炳耀，侍姬皆着锦绣，罗列成行。侍御伏谒尽礼。传命赐坐檐下，金碗进茗。主略致温旨，侍御肃而退。自内传赐缎靴、貂帽。</p>
<p>既归，深德<u>王</u> ，持刺谒谢，则门阖无人，疑其侍主未归。三日三诣，终不复见。使人询诸贵主之门，则高扉扃锢。访之居人，并言：“此间曾无贵主。前有数人僦屋而居，今去已三日矣。”使反命，主仆丧气而已。</p>
<p>副将军某，负赀入都，将图握篆，苦无阶。一日，有裘马者谒之，自言：“内兄为天子近侍。”茶已，请间云：“目下有某处将军缺，倘不吝重金，仆嘱内兄游扬圣主之前，此任可致，大力者不能夺也。”某疑其妄，其人曰：“此无须踟蹰。某不过欲抽小数于内兄，于将军锱铢无所望。言定如干数，署券为信，待召见后，方求实给。不效，则汝金尚在，谁从怀中而攫之耶？”某乃喜，诺之。次日，复来引某去，见其内兄，云姓<u>田</u> ，煊赫如侯家。某参谒，殊傲睨，不甚为礼。其人持券向某曰：“适与内兄议，率非万金不可，请即署尾。”某从之。<u>田</u> 曰：“人心叵测，事后虑有翻覆。”其人笑曰：“兄虑之过矣。既能予之，宁不能夺之耶？且朝中将相，有愿纳交而不可得者，将军前程方远，应不丧心至此。”某亦力矢而去。其人送之，曰：“三日即覆公命。”</p>
<p>逾两日，日方西，数人吼奔而入，曰：“圣上坐待矣！”某惊甚，疾趋入朝。见天子坐殿上，爪牙森立。某拜舞已，上命赐坐，慰问殷勤。顾左右曰：“闻某武烈非常，今见之，真将军才也！”因曰：“某处险要地，今以委卿，勿负朕意，侯封有日耳。”某拜恩出。即有前日裘马者从至客邸，依券兑付而去。于是高枕待绶，日夸荣于亲友。过数日，探访之，则前缺已有人矣。大怒，忿争于兵部之堂，曰：“某承帝简，何得授之他人？”司马怪之。及述宠遇，半如梦境。司马怒，执下廷尉。始供其引见者之姓名，则朝中并无此人。又耗万金，始得革职而去。异哉！武弁虽，岂朝门亦可假耶？疑其中有幻术存焉，所谓“大盗不操矛弧”者也。</p>
<p> <u>嘉祥</u> <u>李生</u> ，善琴。偶适东郊，见工人掘土得古琴，遂以贱直得之。拭之有异光，安弦而操，清烈非常。喜极，若获拱璧，贮以锦囊，藏之密室，虽至戚不以示也。</p>
<p>邑丞<u>程</u> 氏，新莅任，投刺谒<u>李</u> 。<u>李</u> 故寡交游，以其先施故，报之。过数日，又招饮，固请乃往。<u>程</u> 为人风雅绝伦，议论潇洒，<u>李</u> 悦焉。越日，折柬酬之，欢笑益洽。从此月夕花晨，未尝不相共也。年余，偶于丞廨中，见绣囊裹琴置几上，<u>李</u> 便展玩。<u>程</u> 问：“亦谙此否？”<u>李</u> 曰：“生平最好。”<u>程</u> 讶曰：“知交非一日，绝技胡不一闻？”拨炉爇沉香，请为小奏。<u>李</u> 敬如教。<u>程</u> 曰：“大高手！愿献薄技，勿笑小巫也。”遂鼓<span class="kindle-cn-specialtext-double">御风曲</span> ，其声泠泠，有绝世出尘之意。<u>李</u> 更倾倒，愿师事之。</p>
<p>自此二人以琴交，情分益笃。年余，尽传其技。然<u>程</u> 每诣<u>李</u> ，<u>李</u> 以常琴供之，未肯泄所藏也。一夕，薄醉，丞曰：“某新肄一曲，无亦愿闻之乎？”为奏<span class="kindle-cn-specialtext-double">湘妃</span> ，幽怨若泣。<u>李</u> 亟赞之。丞曰：“所恨无良琴，若得良琴，音调益胜。”<u>李</u> 欣然曰：“仆蓄一琴，颇异凡品。今遇<u>钟期</u> ，何敢终密？”乃启椟负囊而出。<u>程</u> 以袍袂拂尘，凭几再鼓，刚柔应节，工妙入神。<u>李</u> 击节不置。丞曰：“区区拙技，负此良琴。若得荆人一奏，当有一两声可听者。”<u>李</u> 惊曰：“公闺中亦精之耶？”丞笑曰：“适此操乃传自细君者。”<u>李</u> 曰：“恨在闺阁，小生不得闻耳。”丞曰：“我辈通家，原不以形迹相限。明日，请携琴去，当使隔帘为君奏之。”<u>李</u> 悦。</p>
<p>次日，抱琴而往。<u>程</u> 即治具欢饮。少间，将琴入，旋出即坐。俄见帘内隐隐有丽妆，顷之，香流户外。又少时，弦声细作，听之不知何曲，但觉荡心媚骨，令人魂魄飞越。曲终便来窥帘，竟二十余绝代之姝也。丞以巨白劝釂，内复改弦为<span class="kindle-cn-specialtext-double">闲情</span> 之赋，<u>李</u> 形神益惑。倾饮过醉，离席兴辞，索琴。丞曰：“醉后防有蹉跌。明日复临，当令闺人尽其所长。”<u>李</u> 归。</p>
<p>次日诣之，则廨舍寂然，惟一老隶应门。问之，云：“五更携眷去，不知何作，言往复可三日耳。”如期往伺之，日暮，并无音耗。吏皂皆疑，白令破扃而窥其室，室尽空，惟几榻犹存耳。达之上台，并不测其何故。<u>李</u> 丧琴，寝食俱废，不远数千里访诸其家。<u>程</u> 故楚产，三年前，捐赀授<u>嘉祥</u> 。执其姓名，询其居里，楚中并无其人。或云：“有<u>程道士</u> 者，善鼓琴，又传其有点金术。三年前，忽去不复见。”疑即其人。又细审其年甲、容貌，吻合不谬。乃知道士之纳官，皆为琴也。知交年余，并不言及音律，渐而出琴，渐而献技，又渐而惑以佳丽，浸渍三年，得琴而去。道士之癖，更甚于<u>李生</u> 也。天下之骗机多端，若道士，犹骗中之风雅者也。</p>
<h2 id='chapter_8_002'>放蝶</h2>
<p> <u>长山</u> <u>王</u> 进士<u>生</u> 为令时，每听讼，按律之轻重，罚令纳蝶自赎。堂上千百齐放，如风飘碎锦，<u>王</u> 乃拍案大笑。一夜，梦一女子，衣裳华好，从容而入，曰：“遭君虐政，姊妹多物故。当使君先受风流之小谴耳。”言已，化为蝶，回翔而去。明日，方独酌署中，忽报直指使至，皇遽而出，闺中戏以素花簪冠上，忘除之。直指见之，以为不恭，大受诟骂而返。由是罚蝶令遂止。</p>
<p> <u>青城</u> <u>于重寅</u> ，性放诞。为司理时，元夕以火花爆竹缚驴上，首尾并满，牵登太守之门，击柝而请，自白：“某献火驴，幸出一览。”时太守有爱子患痘，心绪方恶，辞之。<u>于</u> 固请之。太守不得已，使阍人启钥。门甫辟，<u>于</u> 火发机，推驴入。爆震驴惊，踶跌狂奔，又飞火射人，人莫敢近。驴穿堂入室，破瓯毁甑，火触成尘，窗纱都烬，家人大哗。痘儿惊陷，终夜而死。太守痛恨，将揭劾之。<u>于</u> 浼诸司道，登堂负荆，乃免。</p>
<h2 id='chapter_8_003'>男生子</h2>
<p> <u>福建</u> 总兵<u>杨辅</u> ，有娈童，腹震动。十月既满，梦神人剖其两胁去之。及醒，两男夹左右啼。起视胁下，剖痕俨然。儿名之<u>天舍</u> 、<u>地舍</u> 云。</p>
<p> <u>异史氏</u> 曰：“按此<u>吴藩</u> 未叛前事也。<u>吴</u> 既叛，<u>闽</u> 抚<u>蔡公</u> 疑<u>杨</u> 欲图之，而恐其为乱，以他故召之。<u>杨</u> 妻夙智勇，疑之，沮<u>杨</u> 行，<u>杨</u> 不听。妻涕而送之。归则传齐诸将，披坚执锐，以待消息。少间，闻夫被诛，遂反攻<u>蔡</u> ，<u>蔡</u> 仓皇不知所为。幸标卒固守，不克乃去。去既远，<u>蔡</u> 始戎装突出，率众大噪。人传为笑焉。后数年，盗乃就抚。未几，<u>蔡</u> 暴亡。临卒，见<u>杨</u> 操兵入，左右亦皆见之。呜呼！其鬼虽雄，而头不可复续矣！生子之妖，其兆于此耶？”</p>
<h2 id='chapter_8_004'>钟生</h2>
<p> <u>钟庆余</u> ，<u>辽</u> 东名士。应<u>济南</u> 乡试。闻藩邸有道士，知人休咎，心向往之。二场后，至<u>趵突泉</u> ，适相值。年六十余，须长过胸，一皤然道人也。集问灾祥者如堵，道士悉以微词授之。于众中见生，忻然握手，曰：“君心术德行，可敬也！”挽登阁上，屏人语，因问：“莫欲知将来否？”曰：“然。”曰：“子福命至薄，然今科乡举可望。但荣归后，恐不复见尊堂矣。”生至孝，闻之泣下，遂欲不试而归。道士曰：“若过此已往，一榜亦不可得矣。”生云：“母死不见，且不可复为人，贵为卿相，何加焉？”道士曰：“某夙世与君有缘，今日必合尽力。”乃以一丸授之曰：“可遣人夙夜将去，服之可延七日，场毕而行，母子犹及见也。”生藏之，匆匆而出，神志丧失。因计终天有期，早归一日，则多得一日之奉养，携仆贳驴，即刻东迈。驱里许，驴忽返奔，下之不驯，控之则蹶。生无计，躁汗如雨。仆劝止之，生不听。又贳他驴，亦如之。日已衔山，莫知为计。仆又劝曰：“明日即完场矣，何争此一朝夕乎？请即先主而行，计亦良得。”不得已，从之。</p>
<p>次日，草草竣事，立时遂发，不遑啜息，星驰而归。则母病绵惙，下丹药，渐就痊可。入视之，就榻泫泣。母摇首止之，执手喜曰：“适梦之阴司，见王者颜色和霁。谓稽尔生平，无大罪恶，今念汝子纯孝，赐寿一纪。”生亦喜。历数日，果平健如故。</p>
<p>未几，闻捷，辞母如<u>济</u> 。因赂内监，致意道士。道士欣然出，生便伏谒。道士曰：“君既高捷，太夫人又增寿数，此皆盛德所致，道人何力焉！”生又讶其先知，因而拜问终身。道士云：“君无大贵，但得耄耋足矣。君前身与我为僧侣，以石投犬，误毙一蛙，今已投生为驴。论前定数，君当横折。今孝德感神，已有解星入命，固当无恙。但夫人前世为妇不贞，数应少寡。今君以德延寿，非其所耦，恐岁后瑶台倾也。”生恻然良久，问继室所在。曰：“在<u>中州</u> ，今十四岁矣。”临别嘱曰：“倘遇危急，宜奔东南。”</p>
<p>后年余，妻病果死。<u>钟</u> 舅令于<u>西江</u> ，母遣往省，以便途过<u>中州</u> ，将应继室之谶。偶适一村，值临河优戏，士女甚杂。方欲整辔趋过，有一失勒牡驴，随之而行，致骡蹄趹。生回首，以鞭击驴耳，驴惊，大奔。时有王世子方六七岁，乳媪抱坐堤上，驴冲过，扈从皆不及防，挤堕河中。众大哗，欲执之。生纵骡绝驰。顿忆道士言，极力趋东南。约二十余里，入一山村，有叟在门，下骑揖之。叟邀入，自言<u>方</u> 姓，便诘所来。生叩伏在地，具以情告。叟言：“不妨。请即寄居此间，当使徼者去。”至晚得耗，始知为世子。叟大骇曰：“他家可以为力，此真爱莫能助矣！”生哀不已。叟筹思曰：“不可为也。请过一宵，听其缓急，倘可再谋。”生愁怖，终夜不枕。次日侦听，则已行牒讥察，收藏者弃市。叟有难色，无言而入。生疑惧，无以自安。中夜，叟来，入坐便问：“夫人年几何矣？”生以鳏对。叟喜曰：“吾谋济矣。”问之，答云：“余姊夫慕道，挂锡南山，姊又谢世。遗有孤女，从仆鞠养，亦颇慧，以奉箕帚如何？”生喜符道士之言，而又冀亲戚密迩，可以得其周谋，曰：“小生诚幸矣。但远方罪人，深恐贻累丈人。”叟曰：“此为君谋也。姊夫道术颇神，但久不与人事矣。合卺后，自与甥女筹之，必合有计。”生喜极，赘焉。</p>
<p>女十六岁，艳绝无双。生每对之欷歔，女云：“妾即陋，何遂遽见嫌恶？”生谢曰：“娘子仙人，相耦为幸。但有祸患，恐致乖违。”因以实告。女怨曰：“舅乃非人！此弥天之祸，不可为谋，乃不明言，而陷我于坎窞！”生长跪曰：“是小生以死命哀舅，舅慈悲而穷于术，知卿能生死人而肉白骨也。某诚不足称好逑，然家门幸不辱寞。倘得再生，香花供养有日耳。”女叹曰：“事已至此，夫复何辞？然父自削发招提，儿女之爱已绝。无已，同往哀之，恐担挫辱不浅也。”乃一夜不寐，以毡绵厚作蔽膝，各以隐着衣底。然后唤肩舆，入南山十余里，山径拗折绝险，不复可乘。下舆，女跬步甚艰，生挽臂拽扶之，竭蹶始得上达。不远，即见山门，共坐少憩。女喘汗淫淫，粉黛交下。生见之，情不可忍，曰：“为某故，遂使卿罹此苦！”女愀然曰：“恐此尚未是苦！”困少苏，相将入兰若，礼佛而进。曲折入禅堂，见老僧趺坐，目若瞑，一僮执拂侍之。方丈中，扫除光洁，而坐前悉布沙砾，密如星宿。女不敢择，入跪其上，生亦从诸其后。僧开目一瞻，即复合去。女参曰：“久不定省，今女已嫁，故偕婿来。”僧久之，启视曰：“妮子大累人！”即不复言。夫妻跪良久，筋力俱殆，沙石将压入骨，痛不可支。又移时，乃言曰：“将骡来未？”女答曰：“未。”曰：“夫妻即去，可速将来。”二人拜而起，狼狈而行。</p>
<p>既归，如命，不解其意，但伏听之。过数日，相传罪人已得，伏诛讫。夫妻相庆。无何，山中遣僮来，以断杖付生云：“代死者，此君也。”便嘱瘗葬致祭，以解竹木之冤。生视之，断处有血痕焉，乃祝而葬之。夫妻不敢久居，星夜归<u>辽阳</u> 。</p>
<h2 id='chapter_8_005'>鬼妻</h2>
<p> <u>泰安</u> <u>聂鹏云</u> ，与妻某，鱼水甚谐。妻遘疾卒，<u>聂</u> 坐卧悲思，忽忽若失。一夕独坐，妻忽排扉入。<u>聂</u> 惊问：“何来？”笑云：“妾已鬼矣。感君悼念，哀白地下主者，聊与作幽会。”<u>聂</u> 喜，携就床寝，一切无异于常。从此星离月会，积有年余，<u>聂</u> 亦不复言娶。伯叔兄弟惧堕宗主，私劝<u>聂</u> 鸾续，<u>聂</u> 从之，聘于良家。然恐妻不乐，秘之。未几，吉期逼迩。鬼知其情，责之曰：“我以君义，故冒幽冥之谴。今乃质盟不卒，钟情者固如是乎？”<u>聂</u> 述宗党之意。鬼终不悦，谢绝而去。<u>聂</u> 虽怜之，而计亦得也。迨合卺之夕，夫妇俱寝，鬼忽至，就床上挝新妇，大骂：“何得占我床寝！”新妇起，方与撑拒。<u>聂</u> 惕然赤蹲，并无敢左右袒。无何，鸡鸣，鬼乃去。新妇疑<u>聂</u> 妻故并未死，谓其赚己，投缳欲自缢。<u>聂</u> 为之缅述，新妇始知为鬼。日夕复来，新妇惧避之。鬼亦不与<u>聂</u> 寝，但以指掐肤肉，已乃对烛目怒相视，默默不语。如是数夕，<u>聂</u> 患之。近村有良于术者，削桃为杙，钉墓四隅，其怪始绝。</p>
<h2 id='chapter_8_006'>黄将军</h2>
<p> <u>黄靖南</u> 得功微时，与二孝廉赴都，途遇响寇。孝廉惧，长跪献资。<u>黄</u> 怒甚，手无寸铁，即以两手握骡足，举而投之。寇不及防，马倒人堕。<u>黄</u> 拳之臂断，搜橐而归孝廉。孝廉服其勇，资劝从军，后屡建奇勋，遂腰蟒玉。</p>
<h2 id='chapter_8_007'>三朝元老</h2>
<p>某中堂，故<u>明</u> 相也。曾降流寇，世论非之。老归林下，享堂落成，数人直宿其中。天明，见堂上一匾云“三朝元老”。一联云：“一二三四五六七，孝弟忠信礼义廉。”不知何时所悬。怪之，不解其义。或测之云：“首句隐亡八，次句隐无耻也。”</p>
<p> <u>洪经略</u> 南征，凯旋。至<u>金陵</u> ，醮荐阵亡将士。有旧门人谒见，拜已，即呈文艺。<u>洪</u> 久厌文事，辞以昏眊。其人云：“但烦坐听，容某颂达上闻。”遂探袖出文，抗声朗读，乃故<u>明思宗</u> 御制祭<u>洪辽阳</u> 死难文也。读毕，大哭而去。</p>
<h2 id='chapter_8_008'>医术</h2>
<p> <u>张</u> 氏者，<u>沂</u> 之贫民。途中遇一道士，善风鉴，相之曰：“子当以术业富。”<u>张</u> 曰：“宜何从？”又顾之，曰：“医可也。”<u>张</u> 曰：“我仅识之无耳，乌能是？”道士笑曰：“迂哉！名医何必多识字乎？但行之耳。”</p>
<p>既归，贫无业，乃摭拾海上方，即市廛中除地作肆，设鱼牙蜂房，谋升斗于口舌之间，而人亦未之奇也。会<u>青州</u> 太守病嗽，牒檄所属征医。<u>沂</u> 故山僻，少医工，而令惧无以塞责，又责里中使自报。于是共举<u>张</u> 。令立召之。<u>张</u> 方痰喘，不能自疗，闻命大惧，固辞。令弗听，卒邮送去。路经深山，渴极，咳愈甚。入村求水，而山中水价与玉液等，遍乞之，无与者。见一妇漉野菜，菜多水寡，盎中浓浊如涎。<u>张</u> 燥急难堪，便乞余沈饮之。少间，渴解，嗽亦顿止。阴念：殆良方也。</p>
<p>比至郡，诸邑医工，已先施治，并未痊减。<u>张</u> 入，求密所，伪作药目，传示内外，复遣人于民间索诸藜藿，如法淘汰讫，以沈进太守。一服，病良已。太守大悦，赐赉甚厚，旌以金扁。由此名大噪，门常如市，应手无不悉效。有病伤寒者，言症求方。<u>张</u> 适醉，误以疟剂予之。醒而悟之，不敢以告人。三日后，有盛仪造门而谢者，问之，则伤寒之人，大吐大下而愈矣。此类甚多。<u>张</u> 由此称素封，益以声价自重，聘者非重赀安舆不至焉。</p>
<p> <u>益都</u> <u>韩翁</u> ，名医也。其未著时，货药于四方。暮无所宿，投止一家，则其子伤寒将死，因请施治。<u>韩</u> 思不治则去此莫适，而治之诚无术。往复跮踱，以手搓体，而汙成片，捻之如丸。顿思以此绐之，当亦无所害，晓而不愈，已赚得寝食安饱矣。遂付之。中夜，主人挝门甚急。意其子死，恐被侵辱，惊起，逾垣疾遁。主人追之数里，<u>韩</u> 无所逃，始止。乃知病者汗出而愈矣。挽回，款宴丰隆，临行，厚赠之。</p>
<h2 id='chapter_8_009'>藏虱</h2>
<p>乡人某者，偶坐树下，扪得一虱，片纸裹之，塞树孔中而去。后二三年，复经其处，忽忆之，视孔中纸裹宛然。发而验之，虱薄如麸，置掌中审顾之。少顷，掌中奇痒，而虱腹渐盈矣。置之而归，痒处核起，肿数日，死焉。</p>
<h2 id='chapter_8_010'>梦狼</h2>
<p> <u>白翁</u> ，<u>直隶</u> 人。长子<u>甲</u> ，筮仕南服，三年无耗。适有瓜葛<u>丁</u> 姓造谒，翁款之。<u>丁</u> 素走无常。谈次，翁辄问以冥事，<u>丁</u> 对语涉幻。翁不深信，但微哂之。</p>
<p>别后数日，翁方卧，见<u>丁</u> 又来，邀与同游。从之去，入一城阙。移时，<u>丁</u> 指一门曰：“此间君家甥也。”时翁有姊子为<u>晋</u> 令，讶曰：“乌在此？”<u>丁</u> 曰：“倘不信，入便知之。”翁入，果见甥，蝉冠豸绣坐堂上，戟幢行列，无人可通。<u>丁</u> 曳之出，曰：“公子衙署，去此不远，亦愿见之否？”翁诺。少间，至一第，<u>丁</u> 曰：“入之。”窥其门，见一巨狼当道，大惧不敢进。<u>丁</u> 又曰：“入之。”又入一门，见堂上、堂下，坐者、卧者，皆狼也。又视墀中，白骨如山，益惧。<u>丁</u> 乃以身翼翁而进。公子<u>甲</u> 方自内出，见父及<u>丁</u> 良喜。少坐，唤侍者治肴蔌。忽一巨狼，衔死人入。翁战惕而起曰：“此胡为者？”<u>甲</u> 曰：“聊充庖厨。”翁急止之。心怔忡不宁，辞欲出，而群狼阻道。进退方无所主，忽见诸狼纷然嗥避，或窜床下，或伏几底。错愕不解其故，俄有两金甲猛士努目入，出黑索索<u>甲</u> 。<u>甲</u> 扑地化为虎，牙齿巉巉。一人出利剑，欲枭其首。一人曰：“且勿，且勿，此明年四月间事，不如姑敲齿去。”乃出巨锤锤齿，齿零落堕地。虎大吼，声震山岳。翁大惧，忽醒，乃知其梦，心异之。遣人招<u>丁</u> ，<u>丁</u> 辞不至。</p>
<p>翁志其梦，使次子诣<u>甲</u> ，函戒哀切。既至，见兄门齿尽脱，骇而问之，则醉中坠马所折。考其时，则父梦之日也，益骇。出父书，<u>甲</u> 读之变色，为间曰：“此幻梦之适符耳，何足怪。”时方赂当路者，得首荐，故不以妖梦为意。弟居数日，见其蠹役满堂，纳贿关说者，中夜不绝，流涕谏止之。<u>甲</u> 曰：“弟日居衡茅，故不知仕途之关窍耳。黜陟之权，在上台不在百姓。上台喜，便是好官；爱百姓，何术能令上台喜也？”弟知不可劝止，遂归告父。翁闻之大哭，无可如何，惟捐家济贫，日祷于神，但求逆子之报，不累妻孥。次年，报<u>甲</u> 以荐举作吏部，贺者盈门，翁惟欷歔，伏枕托疾不出。未几，闻子归途遇寇，主仆殒命。翁乃起，谓人曰：“鬼神之怒，止及其身，祐我家者不可谓不厚也。”因焚香而报谢之。慰藉翁者，咸以为道路讹传，惟翁则深信不疑，刻日为之营兆。而<u>甲</u> 固未死。</p>
<p>先是，四月间，<u>甲</u> 解任，甫离境，即遭寇，<u>甲</u> 倾装以献之。诸寇曰：“我等来，为一邑之民泄冤愤耳，宁耑为此哉！”遂决其首。又问家人：“有<u>司大成</u> 者谁是？”<u>司</u> 故<u>甲</u> 之腹心，助桀为虐者。家人共指之，贼亦杀之。更有蠹役四人，<u>甲</u> 聚敛臣也，将携入都。并搜决讫，始分赀入囊，骛驰而去。<u>甲</u> 魂伏道旁，见一宰官过，问：“杀者何人？”前驱者曰：“某县<u>白知县</u> 也。”宰官曰：“此<u>白</u> 某之子，不宜使老后见此凶惨，宜续其头。”即有一人掇头置腔上，曰：“邪人不宜使正，以肩承领可也。”遂去。移时复苏。妻子往收其尸，见有余息，载之以行。从容灌之，亦受饮，但寄旅邸，贫不能归。半年许，翁始得确耗，遣次子致之而归。<u>甲</u> 虽复生，而目能自顾其背，不复齿人数矣。翁姊子有政声，是年行取为御史，悉符所梦。</p>
<p> <u>异史氏</u> 曰：“窃叹天下之官虎而吏狼者，比比也。即官不为虎，而吏且将为狼，况有猛于虎者耶！夫人患不能自顾其后耳，苏而使之自顾，鬼神之教微矣哉！”</p>
<p> <u>邹平</u> <u>李</u> 进士<u>匡九</u> ，居官颇廉明。常有富民为人罗织，门役吓之曰：“官索汝二百金，宜速办，不然败矣！”富民惧，诺备半数，役摇手不可。富民苦哀之，役曰：“我无不极力，但恐不允耳。待听鞫时，汝目睹我为若白之，其允与否，亦可明我意之无他也。”少间，公按是事。役知<u>李</u> 戒烟，近问：“饮烟否？”<u>李</u> 摇其首。役即趋下曰：“适言其数，官摇首不许，汝见之耶？”富民信之，惧，许如数。役知<u>李</u> 嗜茶，近问：“饮茶否？”<u>李</u> 颔之。役托烹茶，趋下曰：“谐矣！适首肯，汝见之耶？”既而审结，富民某获免，役即收其苞苴，且索谢金。呜呼！官自以为廉，而骂其贪者载道焉，此又纵狼而不自知者矣。世之如此类者更多，可为居官者备一鉴也。</p>
<h2 id='chapter_8_011'>夜明</h2>
<p>有贾客泛于南海。三更时，舟中大亮似晓。起视，见一巨物，半身出水上，俨若山岳，目如两日初升，光四射，大地皆明。骇问舟人，并无知者。共伏瞻之。移时，渐缩入水，乃复晦。后至<u>闽</u> 中，俱言某夜明而复昏，相传为异。计其时，则舟中见怪之夜也。</p>
<h2 id='chapter_8_012'>夏雪</h2>
<p>丁亥年七月初六日，<u>苏州</u> 大雪。百姓皇骇，共祷诸大王之庙。大王忽附人而言曰：“如今称老爷者，皆增一大字。其以我神为小，消不得一大字也？”众悚然，齐呼“大老爷”，雪立止。由此观之，神亦喜谄，宜乎治下部者之得车多矣。</p>
<p> <u>异史氏</u> 曰：“世风之变也，下者益谄，上者益骄。即<u>康熙</u> 四十余年中，称谓之不古，甚可笑也。举人称‘爷’，二十年始；进士称‘老爷’，三十年始；司、院称‘大老爷’，二十五年始。昔者大令谒中丞，亦不过‘老大人’而止，今则此称久废矣。即有君子，亦素谄媚行乎谄媚，莫敢有异词也。若缙绅之妻呼‘太太’，裁数年耳。昔惟缙绅之母，始有此称，以妻而得此称者，惟淫史中有<u>林乔</u> 耳，他未之见也。<u>唐</u> 时，上欲加<u>张说</u> 大学士，<u>说</u> 辞曰：‘学士从无大名，臣不敢称。’今之大，谁大之？初由于小人之谄，而因得贵倨者之悦，居之不疑，而纷纷者遂遍天下矣。窃意数年以后，称‘爷’者必进而‘老’，称‘老’者必进而‘大’，但不知‘大’上造何尊称？匪夷所思已！”</p>
<p>丁亥年六月初三日，<u>河南</u> <u>归德府</u> 大雪尺余，禾皆冻死，惜乎其未知媚大王之术也。悲夫！</p>
<h2 id='chapter_8_013'>化男</h2>
<p> <u>苏州</u> <u>木渎镇</u> 有民女夜坐庭中，忽星陨中颅，仆地而死。父母老而无子，止此女，哀呼急救。移时始苏，笑曰：“我今为男子矣！”验之，果然。其家不以为妖，而窃喜其暴得丈夫也。奇已。亦丁亥间事。</p>
<h2 id='chapter_8_014'>禽侠</h2>
<p> <u>天津</u> 某寺，鹳鸟巢于鸱尾。殿承尘上，藏大蛇如盆，每至鹳雏团翼时，辄出吞食净尽。鹳悲鸣数日乃去。如是三年，人料其必不复至，而次岁巢如故。约雏长成，即径去，三日始还。入巢哑哑，哺子如初。蛇又蜿蜒而上。甫近巢，两鹳惊，飞鸣哀急，直上青冥。俄闻风声蓬蓬，一瞬间，天地似晦。众骇异，共视乃一大鸟，翼蔽天日，从空疾下，骤如风雨，以爪击蛇，蛇首立堕，连摧殿角数尺许，振翼而去。鹳从其后，若将送之。巢既倾，两雏俱堕，一生一死。僧取生者置钟楼上。少顷，鹳返，仍就哺之，翼成而去。</p>
<p> <u>异史氏</u> 曰：“次年复至，盖不料其祸之复也；三年而巢不移，则报仇之计已决；三日不返，其去作<u>秦</u> 庭之哭，可知矣。大鸟必羽族之剑仙也，飙然而来，一击而去，妙手空空儿何以加此？”</p>
<p> <u>济南</u> 有营卒，见鹳鸟过，射之，应弦而落。喙中衔鱼，将哺子也。或劝拔矢放之，卒不听。少顷，带矢飞去。后往来近郭间，两年余，贯矢如故。一日，卒坐辕门下，鹳过，矢坠地。卒拾视曰：“矢固无恙耶？”耳适痒，因以矢搔耳。忽大风摧门，门骤阖，触矢贯脑而死。</p>
<h2 id='chapter_8_015'>鸿</h2>
<p> <u>天津</u> 弋人得一鸿，其雄者随至其家，哀鸣翱翔，抵暮始去。次日，弋人早出，则鸿已至，飞号从之，既而集其足下。弋人将并捉之，见其伸颈俛仰，吐出黄金半铤。弋人悟其意，乃曰：“是将以赎妇也。”遂释雌。两鸿徘徊，若有悲喜，遂双飞而去。弋人称金，得二两六钱强。噫！禽鸟何知，而钟情若此！悲莫悲于生别离，物亦然耶？</p>
<h2 id='chapter_8_016'>象</h2>
<p> <u>粤</u> 中有猎兽者，挟矢如山。偶卧憩息，不觉沉睡，被象来鼻摄而去，自分必遭残害。未几，释置树下，顿首一鸣，群象纷至，四面旋绕，若有所求。前象伏树下，仰视树而俯视人，似欲其登。猎者会意，即足踏象背，攀援而升。虽至树巅，亦不知其意向所存。少时，有狻猊来，众象皆伏。狻猊择一肥者，意将搏噬。象战慄，无敢逃者，惟共仰树上，似求怜拯。猎者会意，因望狻猊发一弩，狻猊立殪。诸象瞻空，意若拜舞。猎者乃下。象复伏，以鼻牵衣，似欲其乘。猎者随跨身其上，象乃行。至一处，以蹄穴地，得脱牙无算。猎人下，束治置象背。象乃负送出山，始返。</p>
<h2 id='chapter_8_017'>负尸</h2>
<p>有樵夫赴市，荷杖而归，忽觉杖头如有重负。回顾，见一无头人悬系其上。大惊，脱杖乱击之，遂不复见。骇奔，至一村。时已昏暮，有数人爇火照地，似有所寻。近问讯，盖众适聚坐，忽空中堕一人头，须发蓬然，倏忽已渺。樵人亦言所见，合之适成一人，究不解其何来。后有人荷篮而行，忽见其中有人头，人讶诘之，始大惊，倾诸地上，宛转而没。</p>
<h2 id='chapter_8_018'>紫花和尚</h2>
<p> <u>诸城</u> <u>丁生</u> ，<u>野鹤公</u> 之孙也。少年名士，沉病而死，隔夜复苏，曰：“我悟道矣。”时有僧善参玄，因遣人邀至，使就榻前讲<span class="kindle-cn-specialtext-double">楞严</span> 。生每听一节，都言非是，乃曰：“使吾病痊，证道何难。惟某生可愈吾疾，宜虔请之。”盖邑有某生者，精岐黄而不以术行，三聘始至，疏方下药，病愈。既归，一女子自外入，曰：“我<u>董尚书</u> 府中侍儿也。<u>紫花和尚</u> 与妾有夙冤，今得追报，君又活之耶？再往，祸将及。”言已，遂没。某惧，辞<u>丁</u> 。<u>丁</u> 病复作，固要之，乃以实告。<u>丁</u> 叹曰：“孽自前生，死吾分耳。”寻卒。后寻诸人，果曾有<u>紫花和尚</u> ，高僧也，<u>青州</u> <u>董尚书</u> 夫人尝供养家中，亦无有知其冤之所自结者。</p>
<h2 id='chapter_8_019'>周克昌</h2>
<p> <u>淮</u> 上贡士<u>周天仪</u> ，年五旬，止一子，名<u>克昌</u> ，爱昵之。至十三四岁，丰姿甚秀，而性不喜读，辄逃塾，从群儿戏，恒终日不返。<u>周</u> 亦听之。一日，既暮不归，始寻之，殊竟乌有。夫妻号咷，几不欲生。</p>
<p>年余，<u>昌</u> 忽自至，言：“为道士迷去，幸不见害。值其他出，得逃而归。”<u>周</u> 喜极，亦不追问。及教以读，慧悟倍于畴曩。逾年，文思大进，既入郡庠试，遂知名。世族争婚，<u>昌</u> 颇不愿。<u>赵进士</u> 女有姿，<u>周</u> 强为娶之。既入门，夫妻调笑甚欢，而<u>昌</u> 恒独宿，若无所私。逾年，秋战而捷。<u>周</u> 益慰。然年渐暮，日望抱孙，故尝隐讽<u>昌</u> ，<u>昌</u> 漠若不解。母不能忍，朝夕多絮语。<u>昌</u> 变色，出曰：“我久欲亡去，所不遽舍者，顾复之情耳。实不能探讨房帷，以慰所望。请仍去，彼顺志者且复来矣。”媪追曳之，已踣，衣冠如蜕。大骇，疑<u>昌</u> 已死，是必其鬼也。悲叹而已。</p>
<p>次日，<u>昌</u> 忽仆马而至，举家惶骇。近诘之，亦言：为恶人略卖于富商之家，商无子，子焉。得<u>昌</u> 后，忽生一子，<u>昌</u> 思家，遂送之归。问所学，则顽钝如昔，乃知此为<u>昌</u> ，其入泮乡捷者，鬼之假也。然窃喜其事未泄，即使袭孝廉之名。入房，妇甚狎熟，而<u>昌</u> 然有愧色，似新婚者。甫周年，生子矣。</p>
<p> <u>异史氏</u> 曰：“古言庸福人，必鼻口眉目间具有少庸，而后福随之；其精光陆离者，鬼所弃也。庸之所在，桂籍可以不入闱而通，佳丽可以不亲迎而致，而况少有凭藉，益之以钻窥者乎！”</p>
<h2 id='chapter_8_020'>嫦娥</h2>
<p> <u>太原</u> <u>宗子美</u> ，从父游学，流寓<u>广陵</u> 。父与<u>红桥</u> 下<u>林妪</u> 有素。一日，父子过<u>红桥</u> ，遇之，固请过诸其家，瀹茗共话。有女在旁，殊色也，翁亟赞之。妪顾<u>宗</u> 曰：“大郎温婉如处子，福相也。若不鄙弃，便奉箕帚，如何？”翁笑促子离席，使拜妪曰：“一言千金矣！”先是，妪独居，女忽自至，告诉孤苦。问其小字，则名<u>嫦娥</u> 。妪爱而留之，实将奇货居之也。时<u>宗</u> 年十四，睨女窃喜，意翁必媒定之，而翁归若忘。心灼热，隐以白母。翁闻而笑曰：“曩与贪婆子戏耳。彼不知将卖黄金几何矣，此何可易言！”</p>
<p>逾年，翁媪并卒。<u>子美</u> 不能忘情<u>嫦娥</u> ，服将阕，托人示意<u>林妪</u> 。妪初不承。<u>宗</u> 忿曰：“我生平不轻折腰，何媪视之不值一钱？若负前盟，须见还也！”妪乃云：“曩或与而翁戏约，容有之。但无成言，遂都忘却。今既云云，我岂留嫁天王耶？要日日装束，实望易千金，今请半焉，可乎？”<u>宗</u> 自度难办，亦遂置之。</p>
<p>适有寡媪，僦居西邻，有女及笄，小名<u>颠当</u> 。偶窥之，雅丽不减<u>嫦娥</u> 。向慕之，每以馈遗阶进，久而渐熟，往往送情以目，而欲语无间。一夕，逾垣乞火。<u>宗</u> 喜挽之，遂相燕好。约为嫁娶，辞以兄负贩未归。由此蹈隙往来，形迹周密。一日，偶经<u>红桥</u> ，见<u>嫦娥</u> 适在门内，疾趋过之。<u>嫦娥</u> 望见，招之以手，<u>宗</u> 驻足，女又招之，遂入。女以背约让<u>宗</u> ，<u>宗</u> 述其故。便入室，取黄金一铤付之。<u>宗</u> 不受，辞曰：“自分永与卿绝，遂他有所约。受金而为卿谋，是负人也；受金而不为卿谋，是负卿也。诚不敢有所负。”女良久曰：“君所约，妾颇知之。其事必无成，即成之，妾不怨君之负心也。其速行，媪将至矣。”<u>宗</u> 仓卒无以自主，受之而归。隔夜，告之<u>颠当</u> 。<u>颠当</u> 深然其言，但劝<u>宗</u> 专心<u>嫦娥</u> ，<u>宗</u> 不语，愿下之，<u>宗</u> 乃悦。即遣媒纳金<u>林妪</u> ，妪无辞，以<u>嫦娥</u> 归<u>宗</u> 。入门后，悉述<u>颠当</u> 言。<u>嫦娥</u> 微笑，阳怂恿之。<u>宗</u> 喜，急欲一白<u>颠当</u> ，而<u>颠当</u> 迹久绝。<u>嫦娥</u> 知其为己，因暂归宁，故予之间，嘱<u>宗</u> 窃其佩囊。已而<u>颠当</u> 果至，与商所谋，但言勿急。及解衿狎笑，胁下有紫荷囊，将便摘取。<u>颠当</u> 变色起，曰：“君与人一心，而与妾二！负心郎！请从此绝。”<u>宗</u> 屈意挽解，不听，竟去。一日，过其门探察之，已另有吴客僦居其中，<u>颠当</u> 子母迁去已久，影灭迹绝，莫可问讯。</p>
<p> <u>宗</u> 自娶<u>嫦娥</u> ，家暴富，连阁长廊，弥亘街路。<u>嫦娥</u> 善谐谑，适见美人画卷，<u>宗</u> 曰：“吾自谓，如卿天下无两，但不曾见<u>飞燕</u> 、<u>杨妃</u> 耳。”女笑曰：“若欲见之，此亦何难。”乃执卷细审一过，便趋入室，对镜修妆，效<u>飞燕</u> 舞风，又学<u>杨妃</u> 带醉，长短肥瘦，随时变更，风情态度，对卷逼真。方作态时，有婢自外至，不复能识，惊问其僚，既而审注，恍然始笑。<u>宗</u> 喜曰：“吾得一美人，而千古之美人，皆在床闼矣！”</p>
<p>一夜，方熟寝，数人撬扉而入，火光射壁。女急起，惊言：“盗入！”<u>宗</u> 初醒，即欲鸣呼。一人以白刃加颈，惧不敢喘。又一人掠<u>嫦娥</u> 负背上，哄然而去。<u>宗</u> 始号，家役毕集，室中珍玩，无少亡者。<u>宗</u> 大悲，恇然失图，无复情地。告官追捕，殊无音息。荏苒三四年，郁郁无聊，因假赴试入都。居半载，占验询察，无计不施。偶过<u>姚</u> 巷，值一女子，垢面敝衣，儴如丐。停趾相之，乃<u>颠当</u> 也。骇曰：“卿何憔悴至此？”答云：“别后南迁，老母即世，为恶人掠卖旗下，挞辱冻馁，所不忍言。”<u>宗</u> 泣下，问：“可赎否？”曰：“难矣。耗费烦多，不能为力。”<u>宗</u> 曰：“实告卿，年来颇称小有。惜客中资斧有限，倾装货马，所不敢辞。如所需过奢，当归家营办之。”女约明日出西城，相会丛柳下，嘱独往，勿以人从。<u>宗</u> 曰：“诺。”</p>
<p>次日，早往，则女先在，袿衣鲜明，大非前状。惊问之，笑曰：“曩试君心耳，幸绨袍之意犹存。请至敝庐，宜必得当以报。”北行数武，即至其家，遂出肴酒，相与谈。<u>宗</u> 约与俱归，女曰：“妾多俗累，不能从。<u>嫦娥</u> 消息，固颇闻之。”<u>宗</u> 急询其何所，女曰：“其行踪缥缈，妾亦不能深悉。西山有老尼，一目眇，问之，当自知。”遂止宿其家。天明示以径。<u>宗</u> 至其处，有古寺，周垣尽颓，丛竹内有茅屋半间，老尼缀衲其中。见客至，漫不为礼。<u>宗</u> 揖之，尼始举头致问。因告姓氏，即白所求。尼曰：“八十老瞽，与世暌绝，何处知佳人消息？”<u>宗</u> 固求之，乃曰：“我实不知。有二三戚属，来夕相过，或小女子辈识之，未可知。汝明夕可来。”<u>宗</u> 乃出。</p>
<p>次日再至，则尼他出，败扉扃焉。伺之既久，更漏已催，明月高揭，徘徊无计。遥见二三女郎自外入，则<u>嫦娥</u> 在焉。<u>宗</u> 喜极，突起，急揽其袪。<u>嫦娥</u> 曰：“莽郎君！吓煞妾矣！可恨<u>颠当</u> 饶舌，乃教情欲缠人。”<u>宗</u> 曳坐，执手款曲，历诉艰难，不觉恻楚。女曰：“实相告：妾实<u>姮娥</u> ，被谪，浮沉俗间，其限已满，托为寇劫，所以绝君望耳。尼亦王母守府者，妾初谴时，蒙其收恤，故暇时常一临存。君如释妾，当为代致<u>颠当</u> 。”<u>宗</u> 不听，垂首陨涕。女遥顾曰：“姊妹辈来矣。”<u>宗</u> 方四顾，而<u>嫦娥</u> 已杳。<u>宗</u> 大哭失声，不欲复活，因解带自缢。恍惚觉魂已出舍，怅怅靡适。俄见<u>嫦娥</u> 来，捉而提之，足离于地，入寺，取树上尸推挤之，唤曰：“痴郎，痴郎！<u>嫦娥</u> 在此。”忽若梦醒。少定，女恚曰：“<u>颠当</u> 贱婢！害妾而杀郎君，我不能恕之也！”下山赁舆而归。</p>
<p>既命家人治装，乃返身出西城，诣谢<u>颠当</u> ，至则舍宇全非，愕叹而返。窃幸<u>嫦娥</u> 不知。入门，<u>嫦娥</u> 迎笑曰：“君见<u>颠当</u> 耶？”<u>宗</u> 愕然不能答。女曰：“君背<u>嫦娥</u> ，乌得<u>颠当</u> ？请坐待之，当自至。”未几，<u>颠当</u> 果至，仓皇伏榻下。<u>嫦娥</u> 叠指弹之，曰：“小鬼头陷人不浅！”<u>颠当</u> 叩头，但求赊死。<u>嫦娥</u> 曰：“推人坑中，而欲脱身天外耶？<u>广寒</u> <u>十一姑</u> 不日下嫁，须绣枕百幅、履百双，可从我去，相共操作。”<u>颠当</u> 恭白：“但求分工，按时齎送。”女不许，谓<u>宗</u> 曰：“君若缓颊，即便放却。”<u>颠当</u> 目<u>宗</u> ，<u>宗</u> 笑不语。<u>颠当</u> 目怒之。乃乞还告家人，许之，遂去。<u>宗</u> 问其生平，乃知其西山狐也。买舆待之。次日，果来，遂俱归。</p>
<p>然<u>嫦娥</u> 重来，恒持重不轻谐笑。<u>宗</u> 强使狎戏，惟密教<u>颠当</u> 为之。<u>颠当</u> 慧绝，工媚。<u>嫦娥</u> 乐独宿，每辞不当夕。一夜，漏三下，犹闻<u>颠当</u> 房中，吃吃不绝。使婢窃听之。婢还，不以告，但请夫人自往。伏窗窥之，则见<u>颠当</u> 凝妆作己状，<u>宗</u> 拥抱，呼以<u>嫦娥</u> 。女哂而退。未几，<u>颠当</u> 心暴痛，急披衣，曳<u>宗</u> 诣<u>嫦娥</u> 所，入门便伏。<u>嫦娥</u> 曰：“我岂医巫厌胜者？汝自欲捧心效西子耳。”<u>颠当</u> 顿首，但言知罪。女曰：“愈矣。”遂起，失笑而去。</p>
<p> <u>颠当</u> 私谓<u>宗</u> ：“吾能使娘子学观音。”<u>宗</u> 不信，因戏相赌。<u>嫦娥</u> 每趺坐，眸含若瞑。<u>颠当</u> 悄以玉瓶插柳，置几上，自乃垂发合掌，侍立其侧，樱唇半启，瓠犀微露，睛不少瞬。<u>宗</u> 笑之。<u>嫦娥</u> 开目问之，<u>颠当</u> 曰：“我学龙女侍观音耳。”<u>嫦娥</u> 笑骂之，罚使学童子拜。<u>颠当</u> 束发，遂四面朝参之，伏地翻转，逞诸变态，左右侧折，袜能磨乎其耳。<u>嫦娥</u> 解颐，坐而蹴之。<u>颠当</u> 仰首，口衔凤钩，微触以齿。<u>嫦娥</u> 方嬉笑间，忽觉媚情一缕，自足趾而上，直达心舍，意荡思淫，若不自主。乃急敛神，呵曰：“狐奴当死！不择人而惑之耶？”<u>颠当</u> 惧，释口投地。<u>嫦娥</u> 又厉责之，众不解。<u>嫦娥</u> 谓<u>宗</u> 曰：“<u>颠当</u> 狐性不改，适间几为所愚。若非夙根深者，堕落何难！”自是见<u>颠当</u> ，每严御之。<u>颠当</u> 惭惧，告<u>宗</u> 曰：“妾于娘子一肢一体，无不亲爱，爱之极，不觉媚之甚。谓妾有异心，不惟不敢，亦不忍。”<u>宗</u> 因以告<u>嫦娥</u> ，<u>嫦娥</u> 遇之如初。然以狎戏无节，数戒<u>宗</u> ，不听。因而大小婢妇，竞相狎戏。</p>
<p>一日，二人扶一婢，效作<u>杨妃</u> 。二人以目会意，赚婢懈骨作酣态，两手遽释，婢暴颠墀下，声如倾堵。众方大哗，近抚之，而妃子已作马嵬薨矣。大众惧，急白主人。<u>嫦娥</u> 惊曰：“祸作矣！我言如何哉！”往验之，不可救，使人告其父。父某甲，素无行，号奔而至，负尸入厅事，叫骂万端。<u>宗</u> 闭户惴恐，莫知所措。<u>嫦娥</u> 自出责之，曰：“主即虐婢至死，律无偿法。且邂逅暴殂，焉知其不再苏？”甲噪言：“四支已冰，焉有生理！”<u>嫦娥</u> 曰：“勿哗，纵不活，自有官在。”乃入厅事抚尸，而婢已苏，随手而起。<u>嫦娥</u> 返身怒曰：“婢幸不死，贼奴何得无状！可以草索絷送官府！”甲无词，长跪哀免。<u>嫦娥</u> 曰：“汝既知罪，姑免究处。但小人无赖，反复何常，留汝女终为祸胎，宜即将去。原价如干数，当速措置来。”遣人押出，俾浼二三村老，券证署尾。已，乃唤婢至前，使甲自问之：“无恙乎？”答曰：“无恙。”乃付之去。已，遂召诸婢，数责遍扑。又呼<u>颠当</u> ，为之厉禁。谓<u>宗</u> 曰：“今而知为人上者，一笑亦不可轻。谑端开之自妾，而流弊遂不可止。凡哀者属阴，乐者属阳，阳极阴生，此循环之定数。婢子之祸，是鬼神告之以渐也。荒迷不悟，则倾覆及之矣。”<u>宗</u> 敬听之。<u>颠当</u> 泣求拔脱，<u>嫦娥</u> 乃掐其耳，逾刻释手，<u>颠当</u> 怃然为间，忽若梦醒，据地自投，欢喜欲舞。由此闺阁清肃，无敢哗者。婢至其家，无疾暴死。甲以赎金莫偿，浼村老代求怜恕，许之。又以服役之情，施以材木而去。</p>
<p> <u>宗</u> 常患无子。<u>嫦娥</u> 腹中忽闻儿啼，遂以刃破左胁出之，果男。无何，复有身，又破右胁而出一女。男酷类父，女酷类母，皆论昏于世家。</p>
<p> <u>异史氏</u> 曰：“阳极阴生，至言哉！然室有仙人，幸能极我之乐，消我之灾，长我之生，而不我之死。是乡乐，老焉可矣，而仙人顾忧之耶？天运循环之数，理固宜然，而世之长困而不亨者，又何以为解哉？昔宋人有求仙不得者，每曰：‘作一日仙人，而死亦无憾。’我不复能笑之也。”</p>
<h2 id='chapter_8_021'>鞠药如</h2>
<p> <u>鞠药如</u> ，<u>青州</u> 人。妻死，弃家而去。后数年，道服荷蒲团至。经宿欲去，戚族强留其衣杖。<u>鞠</u> 托闲步至村外，室中服具，皆冉冉飞出，随之而去。</p>
<h2 id='chapter_8_022'>褚生</h2>
<p> <u>顺天</u> <u>陈孝廉</u> ，十六七岁时，尝从塾师读于僧寺，徒侣甚繁。内有<u>褚生</u> ，自言<u>山东</u> 人，攻苦讲求，略不暇息，且寄宿斋中，未尝一见其归。<u>陈</u> 与最善，因诘之，答曰：“仆家贫，办束金不易，即不能惜寸阴，而加以夜半，则我之二日，可当人三日。”<u>陈</u> 感其言，欲携榻来与共寝。<u>褚</u> 止之曰：“且勿，且勿！我视先生，学非吾师也。<u>阜城门</u> 有<u>吕先生</u> ，年虽耄，可师，请与俱迁之。”盖都中设帐者多以月计，月终束金完，任其留止。于是两生同诣<u>吕</u> 。<u>吕</u> ，<u>越</u> 之宿儒，落魄不能归，因授童蒙，实非其志也。得两生甚喜，而<u>褚</u> 又甚惠，过目辄了，故尤器重之。两人情好款密，昼同几，夜亦共榻。</p>
<p>月既终，<u>褚</u> 忽假归，十余日不复至。共疑之。一日，<u>陈</u> 以故至<u>天宁寺</u> ，遇<u>褚</u> 廊下，劈檾淬硫，作火具焉。见<u>陈</u> ，忸怩不安。<u>陈</u> 问：“何遽废读？”<u>褚</u> 握手请间，戚然曰：“贫无以遗先生，必半月贩，始能一月读。”<u>陈</u> 感慨良久，曰：“但往读，自合极力。”命从人收其业，同归塾。戒<u>陈</u> 勿泄，但托故以告先生。<u>陈</u> 父固肆贾，居物致富，<u>陈</u> 辄窃父金，代<u>褚</u> 遗师。父以亡金责<u>陈</u> ，<u>陈</u> 实告之。父以为痴，遂使废学。<u>褚</u> 大惭，别师欲去。<u>吕</u> 知其故，让之曰：“子既贫，胡不早告？”乃悉以金返<u>陈</u> 父，止<u>褚</u> 读如故，与共饔飧，若子焉。<u>陈</u> 虽不入馆，每邀<u>褚</u> 过酒家饮。<u>褚</u> 固以避嫌不往，而<u>陈</u> 要之弥坚，往往泣下，<u>褚</u> 不忍绝，遂与往来无间。</p>
<p>逾二年，<u>陈</u> 父死，复求受业。<u>吕</u> 感其诚，纳之，而废学既久，较<u>褚</u> 悬绝矣。居半年，<u>吕</u> 长子自<u>越</u> 来，丐食寻父。门人辈敛金助装，<u>褚</u> 惟洒涕依恋而已。<u>吕</u> 临别，嘱<u>陈</u> 师事<u>褚</u> 。<u>陈</u> 从之，馆<u>褚</u> 于家。未几，入邑庠，以“遗才”应试。<u>陈</u> 虑不能终幅，<u>褚</u> 请代之。至期，<u>褚</u> 偕一人来，云是表兄<u>刘天若</u> ，嘱<u>陈</u> 暂从去。<u>陈</u> 方出，<u>褚</u> 忽自后曳之，身欲踣，<u>刘</u> 急挽之而去。览眺一过，相携宿于其家。家无妇女，即馆客于内舍。居数日，忽已中秋。<u>刘</u> 曰：“今日<u>李皇亲</u> 园中，游人甚夥，当往一豁积闷，相便送君归。”使人荷茶鼎、酒具而往。但见水肆梅亭，喧啾不得入。过水关，则老柳之下，横一画桡，相将登舟。酒数行，苦寂。<u>刘</u> 顾僮曰：“<u>梅花馆</u> 近有新姬，不知在家否？”僮去少时，与姬俱至，盖勾栏<u>李遏云</u> 也。<u>李</u> ，都中名妓，工诗善歌，<u>陈</u> 曾与友人饮其家，故识之。相见，略道温凉。姬戚戚有忧容。<u>刘</u> 命之歌，为歌<span class="kindle-cn-specialtext-double">蒿里</span> 。<u>陈</u> 不悦，曰：“主客即不当卿意，何至对生人歌死曲？”姬起谢，强颜欢笑，乃歌艳曲。<u>陈</u> 喜，捉腕曰：“卿向日<span class="kindle-cn-specialtext-double">浣溪纱</span> 读之数过，今并忘之。”姬吟曰：</p>
<p class="kindle-cn-para-2em-indent kindle-cn-kai">泪眼盈盈对镜台，开帘忽见小姑来，低头转侧看弓鞋。强解绿蛾开笑面，频将红袖拭香腮，小心犹恐被人猜。</p>
<p> <u>陈</u> 反覆数四。已而泊舟，过长廊，见壁上题咏甚多，即命笔记词其上。日已薄暮，<u>刘</u> 曰：“闱中人将出矣。”遂送<u>陈</u> 归。入门，即别去。<u>陈</u> 见室暗无人，俄延间，<u>褚</u> 已入门，细审之，却非<u>褚生</u> 。方疑，客遽近身而仆。家人曰：“公子惫矣！”共扶拽之。转觉仆者非他，即己也。既起，见<u>褚</u> 生在旁，惚惚若梦。屏人而研究之，<u>褚</u> 曰：“告之勿惊：我实鬼也。久当投生，所以因循于此者，高谊所不能忘，故附君体，以代捉刀。三场毕，此愿了矣。”<u>陈</u> 复求赴春闱，曰：“君先世福薄，悭吝之骨，诰赠所不堪也。”问：“将何适？”曰：“<u>吕先生</u> 与仆有父子之分，系念常不能置。表兄为冥司典簿，求白地府主者，或当有说。”遂别而去。</p>
<p> <u>陈</u> 异之。天明，访<u>李姬</u> ，将问以泛舟之事，则姬死数日矣。又至皇亲园，见题句犹存，而淡黑依稀，若将磨灭。始悟题者为魂，作者为鬼。至夕，<u>褚</u> 喜而至，曰：“所谋幸成，敬与君别。”遂伸两掌，命<u>陈</u> 书<u>褚</u> 字于上以志之。<u>陈</u> 将置酒为饯，摇首曰：“勿须。君如不忘旧好，放榜后，勿惮修阻。”<u>陈</u> 挥涕送之。见一人伺候于门，<u>褚</u> 方依依，其人以手按其顶，随手而匾，掬入囊，负之而去。过数日，<u>陈</u> 果捷。于是治装如<u>越</u> 。<u>吕</u> 妻断育几十年，五旬余，忽生一子，两手握固不可开。<u>陈</u> 至，<u>请</u> 相见，便谓掌中当有文曰“<u>褚</u> ”。<u>吕</u> 不深信。儿见<u>陈</u> ，十指自开，视之果然。惊问其故，具告之，共相欢异。<u>陈</u> 厚贻之，乃返。后<u>吕</u> 以岁贡廷试入都，舍于<u>陈</u> ，则儿十三岁，入泮矣。</p>
<p> <u>异史氏</u> 曰：“<u>吕</u> 老教门人，而不知自教其子。呜呼！作善于人，而降祥于己，一间也哉！<u>褚生</u> 者，未以身报师，先以魂报友，其志其行，可贯日月，岂以其鬼故奇之与！”</p>
<h2 id='chapter_8_023'>盗户</h2>
<p> <u>顺治</u> 间，<u>滕</u> 、<u>峄</u> 之区，十人而七盗，官不敢捕。后受抚，邑宰别之为“盗户”。凡值与良民争，则曲意左袒之，盖恐其复叛也。后讼者辄冒称盗户，而怨家则力攻其伪，每两造具陈，曲直且置不辨，而先以盗之真伪，反复相苦，烦有司稽籍焉。适官署多狐，宰有女为所惑，聘术士来，符捉入瓶，将炽以火。狐在瓶内大呼曰：“我盗户也！”闻者无不匿笑。</p>
<p> <u>异史氏</u> 曰：“今有明火劫人者，官不以为盗而以为奸；逾墙行淫者，每不自认奸而自认盗。世局又一变矣。设今日官署有狐，亦必大呼曰‘吾盗’无疑也。”</p>
<p> <u>章丘</u> 漕粮徭役，以及征收火耗，小民常数倍于绅衿，故有田者争求托焉。虽于国课无伤，而实于官橐有损。邑令<u>钟</u> ，牒请厘弊，得可。初使自首，既而奸民以此要上，数十年鬻去之产，皆诬托诡挂，以讼售主。令悉左袒之，故良懦多丧其产。有<u>李生</u> 为某甲所讼，同赴质审。甲呼之“秀才”，<u>李</u> 厉声争辨，不居秀才之名。喧不已。令诘左右，共指为真秀才。令问：“何故不承？”<u>李</u> 曰：“秀才且置高阁，待争地后，再作之未晚也。”噫！以盗之名，则争冒之；秀才之名，则争辞之，变异矣哉！有人投匿名状云：“告状人<u>原壤</u> ，为抗法吞产事：身以年老不能当差，有负郭田五十亩，于<u>隐公</u> 元年，暂挂恶衿<u>颜渊</u> 名下。今功令森严，理合自首。讵恶久假不归，霸为己有。身往理说，被<u>伊师</u> 率恶党七十二人，毒杖交加，伤残胫肢，又将身锁置陋巷，日给箪食瓢饮，囚饿几死。互乡地证，叩乞革顶严究，俾血产归主，上告。”此可以继<u>柳跖</u> 之告<u>夷</u> 、<u>齐</u> 矣。</p>
<h2 id='chapter_8_024'>某乙</h2>
<p>邑西某乙，故梁上君子也。其妻深以为惧，屡劝止之，乙遂翻然自改。居二三年，贫窭不能自堪，思欲一作<u>冯妇</u> 而后已。乃托贸易，就善卜者问何往之善。术者占曰：“东南吉，利小人，不利君子。”兆隐与心合，窃喜。遂南行，抵<u>苏</u> 、<u>松</u> 间，日游村郭，凡数月。偶入一寺，见墙隅堆石子二三枚，心知其异，亦以—石投之。径趋龛后卧。日既暮，寺中聚语，似有十余人。忽一人数石，讶其多，因共搜龛后，得乙，问：“投石者汝耶？”乙诺。诘里居、姓名，乙诡对之。乃授以兵，率与共去。至一巨第，出耎梯，争逾垣入。以乙远至，径不熟，俾伏墙外，司传递、守囊橐焉。少顷，掷一裹下，又少顷，缒一箧下。乙举箧知有物，乃破箧，以手揣取，凡沉重物，悉纳一囊，负之疾走，竟取道归。由此建楼阁、买良田，为子纳粟。邑令扁其门曰“善士”。后大案发，群寇悉获，惟乙无名籍，莫可查诘，得免。事寝既久，乙醉后时自述之。</p>
<p> <u>曹</u> 有大寇某，得重赀归，肆然安寝。有二三小盗，逾垣入，捉之索金，某不与。箠灼并施，罄所有，乃去。某向人曰：“吾不知炮烙之苦如此！”遂深恨盗，投充马捕，捕邑寇殆尽。获曩寇，亦以所施者施之。</p>
<h2 id='chapter_8_025'>霍女</h2>
<p> <u>朱大兴</u> ，<u>彰德</u> 人。家富有而吝啬已甚，非儿女婚嫁，坐无宾、厨无肉。然佻达喜渔色，色所在，冗费不惜。每夜，逾垣过村，从荡妇眠。一夜，遇少妇独行，知为亡者，强胁之，引与俱归。烛之，美绝。自言<u>霍氏</u> 。细致研诘，女不悦曰：“既加收齿，何必复盘察？如恐相累，不如早去。”<u>朱</u> 不敢问，留与寝处。顾女不能安粗粝，又厌见肉臛，必燕窝或鸡心、鱼肚白作羹汤，始能餍饱。<u>朱</u> 无奈，竭力奉之。又善病，日须参汤一碗。<u>朱</u> 初不肯。女呻吟垂绝，不得已，投之，病若失。遂以为常。女衣必锦绣，数日，即厌其故。如是月余，计费不赀，<u>朱</u> 渐不供。女啜泣不食，求去。<u>朱</u> 惧，又委曲承顺之。每苦闷，辄令十数日一招优伶为戏，戏时，<u>朱</u> 设凳帘外，抱儿坐观之。女亦无喜容，数相诮骂，<u>朱</u> 亦不甚分解。居二年，家渐落。向女婉言，求少减，女许之，用度皆损其半。久之，仍不给，女亦以肉糜相安，又渐而不珍亦御矣。<u>朱</u> 窃喜。忽一夜，启后扉亡去。<u>朱</u> 怊怅若失，遍访之，乃知在邻村<u>何氏</u> 家。</p>
<p> <u>何</u> 大姓，世胄也，豪纵好客，灯火达旦。忽有丽人，半夜入闺闼。诘之，则<u>朱</u> 家之逃妾也。<u>朱</u> 为人，<u>何</u> 素藐之，又悦女美，竟纳焉。绸缪数日，益惑之，穷极奢欲，供奉一如<u>朱</u> 。<u>朱</u> 得耗，坐索之，<u>何</u> 殊不为意。<u>朱</u> 质于官。官以其姓名来历不明，置不理。<u>朱</u> 货产行赇，乃准拘质。女谓<u>何</u> 曰：“妾在<u>朱</u> 家，原非采礼媒定者，胡畏之？”<u>何</u> 喜，将与质成。座客<u>顾生</u> 谏曰：“收纳逋逃，已干国纪，况此女入门，日费无度，即千金之家，何能久也？”<u>何</u> 大悟，罢讼，以女归<u>朱</u> 。</p>
<p>过一二日，女又逃。有<u>黄生</u> 者，故贫士，无偶。女叩扉入，自言所来。<u>黄</u> 见艳丽忽投，惊惧不知所为。<u>黄</u> 素怀刑，固却之，女不去。应对间，娇婉无那。<u>黄</u> 心动，留之，而虑其不能安贫。女早起，躬操家苦，劬劳过旧室。<u>黄</u> 为人蕴藉潇洒，工于内媚，因恨相得之晚。止恐风声漏泄，为欢不久。而<u>朱</u> 自讼后，家益贫，又度女终不能安，遂置不究。</p>
<p>女从<u>黄</u> 数岁，亲爱甚笃。一日，忽欲归宁，要<u>黄</u> 御送之。<u>黄</u> 曰：“向言无家，何前后之舛？”曰：“曩漫言之。妾<u>镇江</u> 人，昔从荡子，流落江湖，遂至于此。妾家颇裕，君竭赀而往，必无相亏。”<u>黄</u> 从其言，赁舆同去。至<u>扬州</u> 境，泊舟江际。女适凭窗，有巨商子过，惊其艳，反舟缀之，而<u>黄</u> 不知也。女忽曰：“君家綦贫，今有一疗贫之法，不知能从否？”<u>黄</u> 诘之，女曰：“妾相从数年，未能为君育男女，亦一不了事。妾虽陋，幸未老耄，有能以千金相赠者，便鬻妾去，此中妻室、田庐皆备焉。此计如何？”<u>黄</u> 失色，不知何故。女笑曰：“君勿急，天下固多佳人，谁肯以千金买妾者。其戏言于外，以觇其有无。卖不卖，固自在君耳。”<u>黄</u> 不肯。女自与榜人妇言之，妇目<u>黄</u> ，<u>黄</u> 漫应焉。妇去无几，返言：“邻舟有商人子，愿出八百。”<u>黄</u> 故摇首以难之。未几，复来，便言如命，即请过船交兑。<u>黄</u> 微哂。女曰：“教渠姑待，我嘱<u>黄郎</u> ，即令去。”女谓<u>黄</u> 曰：“妾日以千金之躯事君，今始知耶？”<u>黄</u> 问：“以何词遣之？”女曰：“请即往署券，去不去固自在我耳。”<u>黄</u> 不可。女逼促之，<u>黄</u> 不得已，诣焉。立刻兑付。<u>黄</u> 令封志之，曰：“遂以贫故，竟果如此，遽相割舍。倘室人必不肯从，仍以原金璧赵。”方运金至舟，女已从榜人妇从船尾登商舟，遥顾作别，并无凄恋。<u>黄</u> 惊魂离舍，嗌不能言。俄商舟解缆，去如箭激。<u>黄</u> 大号，欲追傍之。榜人不从，开舟南渡矣。瞬息达<u>镇江</u> ，运赀上岸，榜人急解舟去。<u>黄</u> 守装闷坐，无所适归，望江水之滔滔，如万镝之丛体。方掩泣间，忽闻娇声呼“<u>黄郎</u> ”。愕然四顾，则女已在前途。喜极，负装从之，问：“卿何遽得来？”女笑曰：“再迟数刻，则君有疑心矣。”<u>黄</u> 乃疑其非常，固诘其情。女笑曰：“妾生平于吝者则破之，于邪者则诳之也。若实与君谋，君必不肯，何处可致千金者？错囊充牣，而<u>合浦</u> 珠还，君幸足矣，穷问何为？”乃雇役荷囊，相将俱去。</p>
<p>至水门内，一宅南向，径入。俄而翁媪男妇，纷出相迎，皆曰：“<u>黄郎</u> 来也！”<u>黄</u> 入参公姥。有两少年，揖坐与语，是女兄弟，<u>大郎</u> 、<u>三郎</u> 也。筵间味无多品，玉柈四枚，方几已满。鸡蟹鹅鱼，皆脔切为个。少年以巨碗行酒，谈吐豪放。已而导入别院，俾夫妇同处。衾枕滑耎，而床则以熟革代棕藤焉。日有婢媪馈致三餐，女或时竟日不出。<u>黄</u> 独居闷苦，屡言归，女固止之。一日，谓<u>黄</u> 曰：“今为君谋，请买一人，为子嗣计。然买婢媵则价奢，当伪为妾也兄者，使父与论昏，良家子不难致。”<u>黄</u> 不可，女弗听。有<u>张贡士</u> 之女新寡，议聘金百缗，女强为娶之。新妇小名<u>阿美</u> ，颇婉妙。女嫂呼之，<u>黄</u> 瑟踧不自安，而女殊坦坦。他日，谓<u>黄</u> 曰：“妾将与大姊至南海一省阿姨，月余可返，请夫妇安居。”遂去。</p>
<p>夫妻独居一院，按时给饮食，亦甚隆备。然自入门后，曾无一人复至其室。每晨，<u>阿美</u> 入觐媪，一两言辄退，娣姒在旁，惟相视一笑。既流连久坐，亦不款曲。<u>黄</u> 见翁，亦如之。偶值诸郎聚语，<u>黄</u> 至，既都寂然。<u>黄</u> 疑闷莫可告语。<u>阿美</u> 觉之，诘曰：“君既与诸郎伯仲，何以月来都如生客？”<u>黄</u> 仓猝不能对，吃吃而言曰：“我十年于外，今始归耳。”<u>美</u> 又细审翁姑阀阅，及妯娌里居，<u>黄</u> 大窘，不能复隐，底里尽露。女泣曰：“妾家虽贫，无作贱媵者，无怪诸宛若鄙不齿数矣！”<u>黄</u> 惶怖莫知筹计，惟长跪一听女命。<u>美</u> 收涕挽之，转请所处，<u>黄</u> 曰：“仆何敢他谋，计惟孑身自去耳。”女曰：“既嫁复归，于情何忍？渠虽先从，私也；妾虽后至，公也。不如姑俟其归，问彼既出此谋，将何以置妾也？”</p>
<p>居数月，女竟不返。一夜，闻客舍喧饮。<u>黄</u> 潜往窥之，见二客戎装上坐，一人裹豹皮巾，凛若天神，东首一人，以虎头革作兜牟，虎口衔额，鼻耳悉具焉。惊异而返，以告<u>阿美</u> ，竟莫测<u>霍</u> 父子何人。夫妻疑惧，谋欲僦寓他所，又恐生其猜度。<u>黄</u> 曰：“实告卿，即南海人还，折证已定，仆亦不能家此也。今欲携卿去，又恐尊大人别有异言。不如姑别，二年中当复至。卿能待，待之，如欲他适，亦自任也。”<u>阿美</u> 欲告父母而从之，<u>黄</u> 不可。<u>阿美</u> 流涕，要以信誓，乃别而归。<u>黄</u> 入辞翁姑，时诸郎皆他出，翁挽留以待其归，<u>黄</u> 不听而行。登舟凄然，形神丧失。至<u>瓜州</u> ，忽回首见片帆来，驶如飞，渐近，则船头按剑而坐者，<u>霍大郎</u> 也。遥谓曰：“君欲遄返，胡再不谋？遗夫人去，二三年，谁能相待也？”言次，舟已逼近，<u>阿美</u> 自舟中出，<u>大郎</u> 挽登<u>黄</u> 舟，跳身径去。先是，<u>阿美</u> 既归，方向父母泣诉，忽<u>大郎</u> 将舆登门，按剑相胁，逼女风走。一家慴息，莫敢遮问。女述其状，<u>黄</u> 不解何意，而得<u>美</u> 良喜，开舟遂发。</p>
<p>至家，出赀营业，颇称富有。<u>阿美</u> 常悬念父母，欲<u>黄</u> 一往探之，又恐以<u>霍女</u> 来，嫡庶复有参差。居无何，<u>张翁</u> 访至，见屋宇修整，心颇慰，谓女曰：“汝出门后，遂诣<u>霍</u> 家探问，见门户已扃，第主亦不之知，半年竟无消息。汝母日夜零涕，谓被奸人赚去，不知流离何所。今幸无恙耶？”<u>黄</u> 实告以情，因相猜为神。后<u>阿美</u> 生子，取名<u>仙赐</u> 。至十余岁，母遣诣<u>镇江</u> ，至<u>扬州</u> 界，休于旅舍，从者皆出。有女子来，挽儿入他室，下帘，抱诸膝上，笑问何名，儿告之。问：“取名何义？”答云：“不知。”女曰：“归问汝父当自知。”乃为挽髻，自摘髻上花代簪之，出金钏束腕上，又以黄金内袖，曰：“将去买书读。”儿问其谁，曰：“儿不知更有一母耶？归告汝父，<u>朱大兴</u> 死无棺木，当助之，勿忘也。”老仆归舍，失少主，寻至他室，闻与人语，窥之，则故主母。帘外微嗽，将有咨白，女推儿榻上，恍惚已杳。问之舍主，并无知者。数日，自<u>镇江</u> 归，语<u>黄</u> ，又出所赠，<u>黄</u> 感叹不已。及询<u>朱</u> ，则死裁三日，露尸未葬，厚恤之。</p>
<p> <u>异史氏</u> 曰：“女其仙耶？三易其主不为贞，然为吝者破其悭，为淫者速其荡，女非无心者也。然破之则不必其怜之矣，贪淫鄙吝之骨，沟壑何惜焉？”</p>
<h2 id='chapter_8_026'>司文郎</h2>
<p> <u>平阳</u> <u>王平子</u> ，赴试北闱，赁居<u>报国寺</u> 。寺中有<u>余杭</u> 生先在，<u>王</u> 以比屋居，投刺焉，生不之答。朝夕遇之，多无状。<u>王</u> 怒其狂悖，交往遂绝。一日，有少年游寺中，白服裙帽，望之傀然。近与接谈，言语谐妙，心爱敬之。展问邦族，云：“<u>登州</u> <u>宋</u> 姓。”因命苍头设座，相对噱谈。<u>余杭</u> 生适过，共起逊坐。生居然上座，更不挹。卒然问<u>宋</u> ：“尔亦入闱者耶？”答曰：“非也。驽骀之才，无志腾骧久矣。”又问：“何省？”<u>宋</u> 告之。生曰：“竟不进取，足知高明。<u>山</u> 左、右并无一字通者。”<u>宋</u> 曰：“北人固少通者，而不通者未必是小生；南人固多通者，然通者亦未必是足下。”言已鼓掌，<u>王</u> 和之，因而哄堂。生惭忿，轩眉攘腕而大言曰：“敢当前命题，一校文艺乎？”<u>宋</u> 他顾而哂曰：“有何不敢！”便趋寓所，出经授<u>王</u> 。<u>王</u> 随手一翻，指曰：“‘阙党童子将命。’”生起，求笔札。<u>宋</u> 曳之曰：“口占可也。我破已成：‘于宾客往来之地，而见一无所知之人焉。’”<u>王</u> 捧腹大笑。生怒曰：“全不能文，徒事嫚骂，何以为人！”<u>王</u> 力为排难，请另命佳题。又翻曰：“‘<u>殷</u> 有三仁焉。’”<u>宋</u> 立应曰：“三子者不同道，其趋一也。夫一者何也？曰：仁也。君子亦仁而已矣，何必同？”生遂不作，起曰：“其为人也小有才。”遂去。</p>
<p> <u>王</u> 以此益重<u>宋</u> ，邀入寓室，款言移晷，尽出所作质<u>宋</u> 。<u>宋</u> 流览绝疾，逾刻已尽百首，曰：“君亦沉深于此道者，然命笔时，无求必得之念，而尚有冀倖得之心，即此，已落下乘。”遂取阅过者一一诠说。<u>王</u> 大悦，师事之。使庖人以蔗糖作水角，<u>宋</u> 啖而甘之，曰：“生平未解此味，烦异日更一作也。”由此相得甚欢。<u>宋</u> 三五日辄一至，<u>王</u> 必为之设水角焉。<u>余杭</u> 生时一遇之，虽不甚倾谈，而傲睨之气顿减。一日，以窗艺示<u>宋</u> ，<u>宋</u> 见诸友圈赞已浓，目一过，推置案头，不作一语。生疑其未阅，复请之，答已览竟。生又疑其不解，<u>宋</u> 曰：“有何难解？但不佳耳！”生曰：“一览丹黄，何知不佳？”<u>宋</u> 便诵其文，如夙读者，且诵且訾。生蹐跼汗流，不言而去。移时，<u>宋</u> 去，生入，坚请<u>王</u> 作，<u>王</u> 拒之。生强搜得，见文多圈点，笑曰：“此大似水角子！”<u>王</u> 故朴讷，觍然而已。次日，<u>宋</u> 至，<u>王</u> 具以告。<u>宋</u> 怒曰：“我谓‘南人不复反矣’，伧楚何敢乃尔！尔当有以报之！”<u>王</u> 力陈轻薄之戒以劝之，<u>宋</u> 深感佩。</p>
<p>既而场后，以文示<u>宋</u> ，<u>宋</u> 颇相许。偶与涉历殿阁，见一瞽僧坐廊下，设药卖医。<u>宋</u> 讶曰：“此奇人也！最能知文，不可不一请教。”因命归寓取文。遇<u>余杭</u> 生，遂与俱来。<u>王</u> 呼师而参之，僧疑其问医者，便诘症候，<u>王</u> 具白请教之意。僧笑曰：“是谁多口？无目何以论文？”<u>王</u> 请以耳代目，僧曰：“三作两千余言，谁耐久听！不如焚之，我视以鼻可也。”<u>王</u> 从之。每焚一作，僧嗅而颔之曰：“君初法大家，虽未逼真，亦近似矣。我适受之以脾。”问：“可中否？”曰：“亦中得。”<u>余杭</u> 生未深信，先以古大家文烧试之，僧再嗅曰：“妙哉！此文我心受之矣，非<u>归</u> 、<u>胡</u> 何解办此！”生大骇，始焚己作，僧曰：“适领一艺，未窥全豹，何忽另易一人来也？”生托言：“朋友之作，止彼一首，此乃小生作也。”僧嗅其余灰，咳逆数声，曰：“勿再投矣！格格而不能下，强受之以鬲，再焚，则作恶矣。”生惭而退。</p>
<p>数日榜放，生竟领荐，<u>王</u> 下第。<u>宋</u> 与<u>王</u> 走告僧，僧叹曰：“仆虽盲于目，而不盲于鼻，帘中人并鼻盲矣。”俄<u>余杭</u> 生至，意气发舒，曰：“盲和尚，汝亦啖人水角耶？今竟何如？”僧曰：“我所论者文耳，不谋与君论命。君试寻诸试官之文，各取一首焚之，我便知孰为尔师。”生与<u>王</u> 并搜之，止得八九人。生曰：“如有舛错，以何为罚？”僧愤曰：“剜我盲瞳去！”生焚之，每一首，都言非是，至第六篇，忽向壁大呕，下气如雷，众皆粲然。僧拭目向生曰：“此真汝师也！初不知而骤嗅之，刺于鼻，棘于腹，膀胱所不能容，直自下部出矣！”生大怒，去，曰：“明日自见，勿悔！勿悔！”越二三日，竟不至，视之，已移去矣。乃知即某门生也。</p>
<p> <u>宋</u> 慰<u>王</u> 曰：“凡吾辈读书人，不当尤人，但当克己。不尤人则德益弘，能克己则学益进。当前踧落，固是数之不偶，平心而论，文亦未便登峰，其由此砥砺，天下自有不盲之人。”<u>王</u> 肃然起敬。又闻次年再行乡试，遂不归，止而受教。<u>宋</u> 曰：“都中薪桂米珠，勿忧资斧。舍后有窖镪，可以发用。”即示之处。<u>王</u> 谢曰：“昔<u>窦</u> 、<u>范</u> 贫而能廉，今某幸能自给，敢自污乎？”<u>王</u> 一日醉眠，仆及庖人窃发之。<u>王</u> 忽觉，闻舍后有声，窃出，则金堆地上。情见事露，并相慴伏。方诃责间，见有金爵，类多镌款，审视，皆大父字讳。盖<u>王</u> 祖曾为南部郎，入都寓此，暴病而卒，金其所遗也。<u>王</u> 乃喜，秤得金八百余两。明日告<u>宋</u> ，且示之爵，欲与瓜分，固辞乃已。以百金往赠瞽僧，僧已去。积数月，敦习益苦。及试，<u>宋</u> 曰：“此战不捷，始真是命矣！”</p>
<p>俄以犯规被黜。<u>王</u> 尚无言，<u>宋</u> 大哭，不能止，<u>王</u> 反慰解之。<u>宋</u> 曰：“仆为造物所忌，困顿至于终身，今又累及良友。其命也夫！其命也夫！”<u>王</u> 曰：“万事固有数在。如先生乃无志进取，非命也。”<u>宋</u> 拭泪曰：“久欲有言，恐相惊怪：某非生人，乃飘泊之游魂也。少负才名，不得志于场屋。徉狂至都，冀得知我者，传诸著作。甲申之年，竟罹于难，岁岁飘蓬。幸相知爱，故极力为‘他山’之攻，生平未酬之愿，实欲借良朋一快之耳。今文字之厄若此，谁复能漠然哉！”<u>王</u> 亦感泣，问：“何淹滞？”曰：“去年上帝有命，委宣圣及阎罗王核查劫鬼，上者备诸曹任用，余者即俾转轮。贱名已录，所未投到者，欲一见飞黄之快耳，今请别矣。”<u>王</u> 问：“所考何职？”曰：“<u>梓潼府</u> 中缺一司文郎，暂令聋僮署篆，文运所以颠倒。万一幸得此秩，当使圣教昌明。”</p>
<p>明日，忻忻而至，曰：“愿遂矣！宣圣命作<span class="kindle-cn-specialtext-double">性道论</span> ，视之色喜，谓可司文。阎罗稽簿，欲以‘口孽’见弃，宣圣争之，乃得就。某伏谢已，又呼近案下，嘱云：‘今以怜才，拔充清要，宜洗心供职，勿蹈前愆。’此可知冥中重德行更甚于文学也。君必修行未至，但积善勿懈可耳。”<u>王</u> 曰：“果尔，<u>余杭</u> 其德行何在？”曰：“不知。要冥司赏罚，皆无少爽。即前日瞽僧，亦一鬼也，是前朝名家。以生前抛弃字纸过多，罚作瞽。彼自欲医人疾苦，以赎前愆，故托游廛肆耳。”<u>王</u> 命置酒，<u>宋</u> 曰：“无须，终岁之扰，尽此一刻，再为我设水角足矣。”<u>王</u> 悲怆不食，坐令自啖，顷刻，已过三盛。捧腹曰：“此餐可饱三日，吾以志君德耳。向所食，都在舍后，已成菌矣。藏作药饵，可益儿慧。”<u>王</u> 问后会，曰：既有官责，当引嫌也。”又问：“<u>梓潼</u> 祠中，一相酹祝，可能达否？”曰：“此都无益。九天甚远，但洁身力行，自有地司牒报，则某必与知之。”言已，作别而没。</p>
<p> <u>王</u> 视舍后，果生紫菌，采而藏之。旁有新土坟起，则水角宛然在焉。<u>王</u> 归，弥自刻厉。一夜，梦<u>宋</u> 舆盖而至，曰：“君向以小忿，误杀一婢，削去禄籍，今笃行已折除矣。然命薄不足任仕进也。”是年，捷于乡。明年，春闱又捷。遂不复仕。生二子，其一绝钝，啖以菌，遂大慧。后以故诣<u>金陵</u> ，遇<u>余杭</u> 生于旅次，极道契阔，深自降抑，然鬓毛斑矣。</p>
<p> <u>异史氏</u> 曰：“<u>余杭</u> 生公然自诩，意其为文，未必尽无可观，而骄诈之意态颜色，遂使人顷刻不可复忍。天人之厌弃已久，故鬼神皆玩弄之。脱能增修厥德，则帘内之‘刺鼻棘心’者，遇之正易，何所遭之仅也。”</p>
<h2 id='chapter_8_027'>丑狐</h2>
<p> <u>穆生</u> ，<u>长沙</u> 人，家清贫，冬无絮衣。一夕枯坐，有女子入，衣服炫丽而颜色黑丑，笑曰：“得毋寒乎？”生惊问之，曰：“我狐仙也。怜君枯寂，聊与共温冷榻耳。”生惧其狐，而厌其丑，大号。女以元宝置几上，曰：“若相谐好，以此相赠。”生悦而从之。床无裀褥，女代以袍。将晓，起而嘱曰：“所赠，可急市软帛作卧具，余者絮衣作馔，足矣。倘得永好，勿忧贫也。”遂去。生告妻，妻亦喜，即市帛为之缝纫。女夜至，见卧具一新，喜曰：“君家娘子劬劳哉！”留金以酬之。从此至无虚夕，每去，必有所遗。</p>
<p>年余，屋庐修洁，内外皆衣文锦绣，居然素封。女赂遗渐少，生由此心厌之，聘术士至，画符于门。女来，啮折而弃之，入指生曰：“背德负心，至君已极！然此奈何我！若相厌薄，我自去耳。但情义既绝，受于我者，须要偿也！”忿然而去。生惧，告术士。术士作坛，陈设未已，忽颠地下，血流满颊，视之，割去一耳。众大惧，奔散，术士亦掩耳窜去。室中掷石如盆，门窗釜甑，无复全者。生伏床下，蓄缩汗耸。俄见女抱一物入，猫首猧尾，置床前，嗾之曰：“嘻嘻！可嚼奸人足。”物即龁履，齿利于刃。生大惧，将屈藏之，四肢不能动。物嚼指，爽脆有声。生痛极，哀祝。女曰：“所有金珠，尽出勿隐。”生应之。女曰：“呵呵！”物乃止。生不能起，但告以处。女自往搜括，珠钿衣服之外，止得二百余金。女少之，又曰：“嘻嘻！”物复嚼。生哀鸣求恕。女限十日，偿金六百。生诺之，女乃抱物去。久之，家人渐聚，从床下曳生出，足血淋漓，丧其二指。视室中，财物尽空，惟当年破被存焉。遂以覆生，令卧。又惧十日复来，乃货婢鬻衣，以足其数。至期，女果至，急付之，无言而去。自此遂绝。</p>
<p>生足创，医药半年始愈，而家清贫如初矣。狐适近村<u>于</u> 氏。<u>于</u> 业农，家不中赀。三年间，援例纳粟，夏屋连蔓，所衣华服，半生家物。生见之，亦不敢问。偶适野，遇女于途，长跪道左。女无言，但以素巾裹五六金，遥掷生，反身径去。后<u>于</u> 氏早卒，女犹时至其家，家中金帛辄亡去。<u>于</u> 子睹其来，拜参之，遥祝曰：“父即去世，儿辈皆若子，纵不抚恤，何忍坐令贫也？”女去，遂不复至。</p>
<p> <u>异史氏</u> 曰：“邪物之来，杀之亦壮，而既受其德，即鬼物不可负也。既贵而杀<u>赵孟</u> ，则贤豪非之矣。夫人非其心之所好，即万钟何动焉。观其见金色喜，其亦利之所在，丧身辱行而不惜者欤？伤哉贪人，卒取残败！”</p>
<h2 id='chapter_8_028'>吕无病</h2>
<p> <u>洛阳</u> <u>孙公子</u> ，名<u>麒</u> ，娶<u>蒋太守</u> 女，甚相得。二十夭殂，悲不自胜。离家，居山中别业。适阴雨，昼卧，室无人。忽见复室帘下，露妇人足，疑而问之。有女子褰帘入，年约十八九，衣服朴洁，而微黑多麻，类贫家女。意必村中僦屋者，呵曰：“所须宜白家人，何得轻入！”女微笑曰：“妾非村中人，祖籍<u>山东</u> ，<u>吕</u> 姓。父文学士。妾小字<u>无病</u> 。从父客迁，早离顾复。慕公子世家名士，愿为<u>康成</u> 文婢。”<u>孙</u> 笑曰：“卿意良佳。然仆辈杂居，实所不便，容旋里后，当舆聘之。”女次且曰：“自揣陋劣，何敢遂望敌体？聊备案前驱使，当不至倒捧册卷。”<u>孙</u> 曰：“纳婢亦须吉日。”乃指架上，使取<span class="kindle-cn-specialtext-double">通书</span> 第四卷，盖试之也。女翻检得之，先自涉览，而后进之，笑曰：“今日河魁不曾在房。”<u>孙</u> 意少动，留匿室中。女闲居无事，为之拂几整书，焚香拭鼎，满室光洁，<u>孙</u> 悦之。</p>
<p>至夕，遣仆他宿。女俛眉承睫，殷勤臻至。命之寝，始持烛去。中夜睡醒，则床头似有卧人。以手探之，知为女，捉而撼焉，女惊起立榻下。<u>孙</u> 曰：“何不别寝，床头岂汝卧处也？”女曰：“妾善惧。”<u>孙</u> 怜之，俾施枕床内。忽闻气息之来，清如莲蕊，异之，呼与共枕，不觉心荡，渐与同衾，大悦之。念避匿非策，又恐同归招议。<u>孙</u> 有母姨，近隔十余门，谋令遁诸其家，而后再致之。女称善，便言：“阿姨，妾熟识之，无容先达，请即去。”<u>孙</u> 送之，逾垣而去。</p>
<p> <u>孙</u> 母姨，寡媪也。凌晨启户，女掩入。媪诘之，答云：“若甥遣问阿姨。公子欲归，路赊乏骑，留奴暂寄此耳。”媪信之，遂止焉。<u>孙</u> 归，矫谓姨家有婢，欲相赠，遣人舁之而还，坐卧皆以从。久益嬖之，纳为妾。世家论昏，皆勿许，殆有终焉之志。女知之，苦劝令娶，乃娶于<u>许</u> ，而终嬖爱<u>无病</u> 。<u>许</u> 甚贤，略不争夕，<u>无病</u> 事<u>许</u> 益恭，以此嫡庶偕好。<u>许</u> 举一子<u>阿坚</u> ，<u>无病</u> 爱抱如己出。儿甫三岁，辄离乳媪，从<u>无病</u> 宿，<u>许</u> 唤之，不去。无何，<u>许</u> 病卒。临诀，嘱<u>孙</u> 曰：“<u>无病</u> 最爱儿，即令子之可也，即正位焉亦可也。”既葬，<u>孙</u> 将践其言，告诸宗党，佥谓不可，女亦固辞，遂止。</p>
<p>邑有<u>王天官</u> 女，新寡，来求婚。<u>孙</u> 雅不欲娶，<u>王</u> 再请之。媒道其美，宗族仰其势，共怂恿之。<u>孙</u> 惑焉，又娶之。色果艳，而骄已甚，衣服器用，多厌嫌，辄加毁弃。<u>孙</u> 以爱敬故，不忍有所拂。入门数月，擅宠专房，而<u>无病</u> 至前，笑啼皆罪。时怒迁夫婿，数相闹斗。<u>孙</u> 患苦之，以故多独宿。妇又怒。<u>孙</u> 不能堪，托故之都，逃妇难也。妇以远游咎<u>无病</u> 。<u>无病</u> 鞠躬屏气，承望颜色，而妇终不快。夜使直宿床下，儿奔与俱。每唤起给使，儿辄啼。妇厌骂之。<u>无病</u> 急呼乳媪来抱之，不去，强之，益号。妇怒起，毒挞无算，始从乳媪去。</p>
<p>儿以是病悸，不食。妇禁<u>无病</u> 不令见之。儿终日啼，妇叱媪，使弃诸地。儿气竭声嘶，呼而求饮，妇戒勿与。日既暮，<u>无病</u> 窥妇不在，潜饮儿。儿见之，弃水捉衿，号咷不止。妇闻之，意气汹汹而出。儿闻声辍涕，一跃遂绝。<u>无病</u> 大哭。妇怒曰：“贱婢丑态！岂以儿死胁我耶！无论<u>孙</u> 家襁褓物，即杀王府世子，<u>王天官</u> 女亦能任之！”<u>无病</u> 乃抽息忍涕，请为葬具。妇不许，立命弃之。妇去，窃抚儿，四体犹温。隐语媪曰：“可速将去，少待于野，我当继至。其死也，共弃之；活也，共抚之。”媪曰：“诺。”<u>无病</u> 入室，携簪珥出，追及之。共视儿，已苏。二人喜，谋趋别业，往依姨。媪虑其纤步为累，<u>无病</u> 乃先趋以俟之，疾若飘风，媪力奔始能及。约二更许，儿病危，不复可前。遂斜行入村，至田叟家，倚门待晓，扣扉借室，出簪珥易赀，巫医并致，病卒不瘳。女掩泣曰：“媪好视儿，我往寻其父也。”媪方惊其谬妄，而女已杳矣。骇诧不已。</p>
<p>是日，<u>孙</u> 在都，方憩息床上，女悄然入。<u>孙</u> 惊起曰：“才眠已入梦耶！”女握手哽咽，顿足不能出声。久之久之，方失声而言曰：“妾历千辛万苦，与儿逃于<u>杨</u> ……”句未终，纵声大哭，倒地而灭。<u>孙</u> 骇绝，犹疑为梦。唤从人共视之，衣履宛然，大异不解。即刻趣装，星驰而归。</p>
<p>既闻儿死妾遁，抚膺大悲。语侵妇，妇反唇相稽。<u>孙</u> 忿，出白刃，婢妪遮救，不得近，遥掷之，刀脊中额，额破血流，披发嗥叫而出，将以奔告其家。<u>孙</u> 捉还，杖挞无数，衣皆若缕，伤痛不可转侧。<u>孙</u> 命舁诸房中护养之，将待其瘥而后出之。妇兄弟闻之，怒，率多骑登门，<u>孙</u> 亦集健仆械御之。两相叫骂，竟日始散。<u>王</u> 未快意，讼之。<u>孙</u> 捍卫入城，自诣质审，诉妇恶状。宰不能屈，送<u>广文</u> 惩戒以悦<u>王</u> 。<u>广文</u> <u>朱</u> 先生，世家子，刚正不阿。廉得情，怒曰：“堂上公以我为天下之龌龊教官，勒索伤天害理之钱，以吮人痈痔者耶！此等乞丐相，我所不能！”竟不受命，<u>孙</u> 公然归。<u>王</u> 无奈之，乃示意朋好，为之调停，欲生谢过其家。<u>孙</u> 不肯，十反不能决。妇创渐平，欲出之，又恐<u>王</u> 氏不受，因循而安之。</p>
<p>妾亡子死，夙夜伤心，思得乳媪，一问其情。因忆<u>无病</u> 言“逃于<u>杨</u> ”，近村有<u>杨家疃</u> ，疑其在是，往问之，并无知者。或言五十里外有<u>杨谷</u> ，遣骑诣讯，果得之。儿渐平复，相见各喜，载与俱归。儿望见父，噭然大啼，<u>孙</u> 亦泪下。妇闻儿尚存，盛气奔出，将致诮骂。儿方啼，开目见妇，惊投父怀，若求藏匿。抱而视之，气已绝矣。急呼之，移时始苏。<u>孙</u> 恚曰：“不知如何酷虐，遂使吾儿至此！”乃立离婚书，送妇归。<u>王</u> 果不受，又舁还<u>孙</u> 。<u>孙</u> 不得已，父子别居一院，不与妇通。乳媪乃备述<u>无病</u> 情状，<u>孙</u> 始悟其为鬼。感其义，葬其衣履，题碑曰：“鬼妻<u>吕无病</u> 之墓。”无何，妇产一男，交手于项而死之。<u>孙</u> 益忿，复出妇，<u>王</u> 又舁还之。<u>孙</u> 乃具状控诸上台，皆以天官故，置不理。后天官卒，<u>孙</u> 控不已，乃判令大归。<u>孙</u> 由此不复娶，纳婢焉。</p>
<p>妇既归，悍名噪甚，居三四年，无问名者。妇顿悔，而已不可复挽。有<u>孙</u> 家旧媪，适至其家，妇优待之，对之流涕，揣其情，似念故夫。媪归告<u>孙</u> ，<u>孙</u> 笑置之。又年余，妇母又卒，孤无所依，诸娣姒颇厌嫉之，妇益失所，日辄涕零。一贫士丧偶，兄议厚其奁妆而遣之，妇不肯。每阴托往来者致意<u>孙</u> ，泣告以悔，<u>孙</u> 不听。</p>
<p>一日，妇率一婢，窃驴跨之，竟奔<u>孙</u> 。<u>孙</u> 方自内出，迎跪阶下，泣不可止。<u>孙</u> 欲去之，妇牵衣复跪之。<u>孙</u> 固辞曰：“如复相聚，常无间言则已耳。一朝有他，汝兄弟如虎狼，再求离逷，岂可复得！”妇曰：“妾窃奔而来，万无还理。留则留之，否则死之！且妾自二十一岁从君，二十三岁被出，诚有十分恶，宁无一分情？”乃脱一腕钏，并两足而束之，袖覆其上，曰：“此时香火之誓，君宁不忆之耶？”<u>孙</u> 乃荧眥欲泪，使人挽扶入室，而犹疑<u>王氏</u> 诈谖，欲得其兄弟一言为证据。妇曰：“妾私出，何颜复求兄弟？如不相信，妾藏有死具在此，请断指以自明。”遂于腰间出利刃，就床边伸左手一指断之，血溢如涌。<u>孙</u> 大骇，急为束裹。妇容色痛变，而更不呻吟，笑曰：“妾今日黄粱之梦已醒，特借斗室为出家计，何用相猜？”<u>孙</u> 乃使子及妾另居一所，而己朝夕往来于两间。又日求良药医指创，月余寻愈。妇由此不茹荤酒，闭户诵佛而已。</p>
<p>居久，见家政废弛，谓<u>孙</u> 曰：“妾此来，本欲置他事于不问，今见如此用度，恐子孙有饿莩者矣。无已，再觍颜一经纪之。”乃集婢媪，按日责其绩织。家人以其自投也，慢之，窃相诮讪，妇若不闻知。既而课工，惰者鞭挞不贷，众始惧之。又垂帘课主计仆，综理微密。<u>孙</u> 乃大喜，使儿及妾皆朝见之。<u>阿坚</u> 已九岁，妇加意温恤，朝入塾，常留甘饵以待其归，儿亦渐亲爱之。一日，儿以石投雀，妇适过，中颅而仆，逾刻不语。<u>孙</u> 大怒，挞儿。妇苏，力止之，且喜曰：“妾昔虐儿，心中每不自释，今幸消一罪案矣。”<u>孙</u> 益嬖爱之，妇每拒，使就妾宿。居数年，屡产屡殇，曰：“此昔日杀儿之报也。”<u>阿坚</u> 既娶，遂以外事委儿，内事委媳。一日曰：“妾某日当死。”<u>孙</u> 不信。妇自理葬具，至日，更衣入棺而卒，颜色如生，异香满室。既敛，香始渐灭。</p>
<p> <u>异史氏</u> 曰：“心之所好，原不在妍媸也。<u>毛嫱</u> 、<u>西施</u> ，焉知非自爱之者美之乎？然不遭悍妒，其贤不彰，几令人与嗜痂者并笑矣。至锦屏之人，其夙根原厚，故豁然一悟，立证菩提。若地狱道中，皆富贵而不经艰难者也。”</p>
<h2 id='chapter_8_029'>钱卜巫</h2>
<p> <u>夏商</u> ，<u>河间</u> 人。其父<u>东陵</u> ，豪富侈汰，每食包子，辄弃其角，狼籍满地。人以其肥重，呼之<u>丢角太尉</u> 。暮年，家綦贫，日不给餐，两肱瘦，垂革如囊，人又呼<u>募庄僧</u> ，谓其挂袋也。临终谓<u>商</u> 曰：“余生平暴殄天物，上干天怒，遂至冻饿以死。汝当惜福力行，以盖父愆。”<u>商</u> 恪遵治命，诚朴无二，躬耕自给。乡人咸爱敬之。</p>
<p>富人某翁哀其贫，假以赀，使学负贩，辄亏其母。愧无以偿，请为佣，翁不肯。<u>商</u> 瞿然不自安，尽货其田宅，往酬翁。翁诘得情，益怜之，强为赎还旧业，又益贷以重金，俾作贾。<u>商</u> 辞曰：“十数金尚不能偿，奈何结来世驴马债耶？”翁乃招他贾与偕。数月而返，仅能不亏。翁不收其息，使复之。年余，贷赀盈辇，归至<u>江</u> ，遭飓，舟几覆，物半丧失。归计所有，略可偿主。遂语贾曰：“天之所贫，谁能救之？此皆我累君也！”乃稽簿付贾，奉身而退。翁再强之，必不可，躬耕如故。每自叹曰：“人生世上，皆有数年之享，何遂落魄如此？”</p>
<p>会有外来巫，以钱卜，悉知人运数。敬诣之。巫，老妪也。寓室精洁，中设神座，香气常熏。<u>商</u> 入朝拜讫，便索赀。商授百钱，巫尽内木筒中，执跪座下，摇响如祈签状。已而起，倾钱入手，而后于案上次第摆之。其法以字为否，幕为亨。数至五十八皆字，以后则尽幕矣。遂问：“庚甲几何？”答：“二十八岁。”巫摇首曰：“早矣！官人现行者先人运，非本身运。五十八岁，方交本身运，始无盘错也。”问：“何谓先人运？”曰：“先人有善，其福未尽，则后人享之；先人有不善，其祸未尽，则后人亦受之。”<u>商</u> 屈指曰：“再三十年，齿已老耄，行就木矣。”巫曰：“五十八以前，便有五年回润，略可营谋，然仅免寒饿耳。五十八之年，当有巨金自来，不须力求。官人生无过行，再世享之不尽也。”</p>
<p>别巫而返，疑信半焉。然安贫自守，不敢妄求。后至五十三岁，留意验之。时方东作，病痁不能耕。既痊，天大旱，早禾尽枯。近秋方雨，家无别种，田数亩悉以种谷。既而又旱，荞菽半死，惟谷无恙，后得雨勃发，其丰倍焉。来春大饥，得以无馁。<u>商</u> 以此信巫，从翁贷赀，小权子母，辄小获。或劝作大贾，<u>商</u> 不肯。</p>
<p>迨五十七岁，偶葺墙垣，掘地得铁釜，揭之，白气如絮，惧不敢发。移时，气尽，白镪满甕。夫妻共运之，秤计一千三百二十五两。窃议巫术小舛。邻人妻入<u>商</u> 家，窥见之，归告夫。夫忌焉，潜告邑宰。宰最贪，拘<u>商</u> 索金。妻欲隐其半，<u>商</u> 曰：“非所宜得，留之贾祸。”尽献之。宰得金，恐其漏匿，又追贮器，以金实之，满焉，乃释<u>商</u> 。居无何，宰迁<u>南昌</u> 同知。逾岁，<u>商</u> 以懋迁至<u>南昌</u> ，则宰已死。妻子将归，货其粗重，有桐油如干篓，<u>商</u> 以直贱，买之以归。既抵家，器有渗漏，泻注他器，则内有白金二铤，遍探皆然。兑之，适得前掘镪之数。<u>商</u> 由此暴富，益赡贫穷，慷慨不吝。妻劝积遗子孙，<u>商</u> 曰：“此即所以遗子孙也。”邻人赤贫至为丐，欲有所求，而心自愧。<u>商</u> 闻而告之曰：“昔日事，乃我时数未至，故鬼神假子手以败之，于汝何尤？”遂周给之。邻人感泣。后<u>商</u> 寿八十，子孙承继，数世不衰。</p>
<p> <u>异史氏</u> 曰：“汰侈已甚，王侯不免，况庶人乎！生暴天物，死无饭含，可哀矣哉！幸而鸟死鸣哀，子能干蛊，穷败七十年，卒以中兴。不然，父孽累子，子复累孙，不至乞丐相传不止矣。何物老巫，遂宣天之秘？呜呼！怪哉！”</p>
<h2 id='chapter_8_030'>姚安</h2>
<p> <u>姚安</u> ，<u>临洮</u> 人，美丰标。同里<u>宫</u> 姓，有女子字<u>绿娥</u> ，艳而知书，择偶不嫁。母语人曰：“门族风采，必如<u>姚某</u> 始字之。”<u>姚</u> 闻，绐妻窥井，挤堕之，遂娶<u>绿娥</u> 。雅甚亲爱。然以其美也，故疑之：闭户相守，步辄缀焉；女欲归宁，则以两肘支袍，覆翼以出，入舆封志，而后驰随其后，越宿，促与俱归。女心不能善，忿曰：“若有桑中约？岂琐琐所能止耶！”<u>姚</u> 以故他往，则扃女室中。女益厌之，俟其去，故以他钥置门外以疑之。<u>姚</u> 见大怒，问所自来。女愤言：“不知！”<u>姚</u> 愈疑，伺察弥严。</p>
<p>一日，自外至，潜听久之，乃开锁启扉，惟恐其响，悄然掩入。见一男子貂冠卧床上，忿怒，取刀奔入，力斩之。近视，则女昼眠畏寒，以貂覆面上。大骇，顿足自悔。<u>宫翁</u> 忿质官。官收<u>姚</u> ，褫衿苦械。<u>姚</u> 破产，以巨金赂上下，得不死。由此精神迷惘，若有所失。适独坐，见女与髯丈夫，狎亵榻上，恶之，操刃而往，则没矣。反坐，又见之，怒甚，以刀击榻，席褥断裂。愤然执刃，近榻以伺之，见女立面前，视之而笑，遽砍之，立断其首。既坐，女不移处，而笑如故。夜间灭烛，则闻淫溺之声，亵不可言。日日如是，不复可忍，于是鬻其田宅，将卜居他所。至夜，偷儿穴壁入，劫金而去。自此贫无立锥，忿恚而死。里人藁葬之。</p>
<p> <u>异史氏</u> 曰：“爱新而杀其旧，忍乎哉！人止知新鬼为厉，而不知故鬼之夺其魄也。呜呼！截指而适其屦，不亡何待！”</p>
<h2 id='chapter_8_031'>采薇翁</h2>
<p> <u>明</u> 鼎革，干戈蜂起。<u>於陵</u> <u>刘芝生</u> ，聚众数万，将南渡。忽一肥男子诣栅门，敝衣露腹，请见兵主。<u>刘</u> 延入与语，大悦之。问其姓字，自号<u>采薇翁</u> 。<u>刘</u> 留参帷幄，赠以刀。翁言：“我自有利兵，无须矛戟。”问兵所在，翁乃捋衣露腹，脐大可容鸡子，忍气鼓之，忽脐中塞肤嗤然，突出剑跗，握而抽之，白刃如霜。<u>刘</u> 大惊，问：“止此乎？”笑指腹曰：“此武库也，何所不有。”命取弓矢，又如前状，出雕弓一，略一闭息，则一矢飞堕，其出不穷。已而剑插脐中，既都不见。<u>刘</u> 神之，与同寝处，敬礼甚备。</p>
<p>时营中号令虽严，而乌合之群，时出剽掠。翁曰：“兵贵纪律。今统数万之众，而不能镇慑人心，此败亡之道也。”<u>刘</u> 喜之，于是纠察卒伍，有掠取妇女财物者，枭以示众。军中稍肃，而终不能绝。翁不时乘马出，遨游部伍之间，而军中悍将骄卒，辄首自堕地，不知其何因。因共疑翁。前进严饬之策，兵士已畏恶之，至此益相憾怨。诸部领谮于<u>刘</u> 曰：“<u>采薇翁</u> ，妖术也。自古名将，止闻以智，不闻以术。<u>浮云</u> 、<u>白雀</u> 之徒，终致灭亡。今无辜将士，往往自失其首，人情汹惧。将军与处，亦危道也，不如图之。”<u>刘</u> 从其言，谋俟其寝，诛之。使觇翁，翁坦腹方卧，息如雷。众大喜，以兵绕舍，两人持刀入，断其头。及举刀，头已复合，息如故，大惊。又斫其腹，腹裂无血，其中戈矛森聚，尽露其颖。众益骇，不敢近，遥拨以矟，而铁弩大发，射中数人。众惊散，白<u>刘</u> 。<u>刘</u> 急诣之，已杳矣。</p>
<h2 id='chapter_8_032'>崔猛</h2>
<p> <u>崔猛</u> ，字<u>勿猛</u> ，<u>建昌</u> 世家子。性刚毅，幼在塾中，诸童稍有所犯，辄奋拳殴击，师屡戒不悛。名、字，皆先生所赐也。至十六七，强武绝伦，又能持长竿跃登夏屋，喜雪不平，以是乡人共服之，求诉禀白者盈阶满室。<u>崔</u> 抑强扶弱，不避怨嫌，稍逆之，石杖交加，支体为残。每盛怒，无敢劝者。惟事母孝，母至则解。母谴责备至，<u>崔</u> 唯唯听命，出门辄忘。比邻有悍妇，日虐其姑。姑饿濒死，子窃啖之，妇知，诟厉万端，声闻四院。<u>崔</u> 怒，逾垣而过，鼻耳唇舌尽割之，立毙。母闻大骇，呼邻子，极意温恤，配以少婢，事乃寝。母愤泣不食，<u>崔</u> 惧，跪请受杖，且告以悔，母泣不顾。<u>崔</u> 妻<u>周</u> ，亦与并跪。母乃杖子，而又针刺其臂，作十字纹，朱涂之，俾勿灭。<u>崔</u> 并受之。母乃食。</p>
<p>母喜饭僧道，往往餍饱之。适一道士在门，<u>崔</u> 过之。道士目之曰：“郎君多凶横之气，恐难保其令终。积善之家，不宜有此。”<u>崔</u> 新受母戒，闻之，起敬曰：“某亦自知，但一见不平，苦不自禁。力改之，或可免否？”道士笑曰：“姑勿问可免不可免，请先自问能改不能改。但当痛自抑，如有万分之一，我告君以解死之术。”<u>崔</u> 生平不信厌禳，笑而不言。道士曰：“我固知君不信。但我所言，不类巫觋，行之亦盛德，即或不效，亦无妨碍。”<u>崔</u> 请教，乃曰：“适门外一后生，宜厚结之，即犯死罪，彼亦能活之也。”呼<u>崔</u> 出，指示其人，盖<u>赵氏</u> 儿，名<u>僧哥</u> 。<u>赵</u> ，<u>南昌</u> 人，以岁祲饥，侨寓<u>建昌</u> 。<u>崔</u> 由是深相结，请<u>赵</u> 馆于其家，供给优厚。<u>僧哥</u> 年十二，登堂拜母，约为弟昆。逾岁东作，<u>赵</u> 携家去，音问遂绝。</p>
<p> <u>崔</u> 母自邻妇死，戒子益切，有赴诉者，辄摈斥之。一日，<u>崔</u> 母弟卒，从母往吊。途遇数人，絷一男子，呵骂促步，加以捶扑。观者塞途，舆不得进。<u>崔</u> 问之，识<u>崔</u> 者竞相拥告。先是，有巨绅子某甲者，豪横一乡，窥<u>李申</u> 妻有色，欲夺之，道无由。因命家人诱与博赌，贷以赀而重其息，要使署妻于券，赀尽复给。终夜，负债数千。积半年，计子母三十余千。<u>申</u> 不能偿，强以多人篡取其妻。<u>申</u> 哭诸其门。某怒，拉系树上，榜笞刺剟，逼立“无悔状”。<u>崔</u> 闻之，气涌如山，鞭马前向，意将用武。母搴帘而呼曰：“唶！又欲尔耶！”<u>崔</u> 乃止。既吊而归，不语亦不食，兀坐直视，若有所嗔。妻诘之，不答。至夜，和衣卧榻上，辗转达旦，次夜复然。忽启户出，辄又还卧。如此三四，妻不敢诘，惟慴息以听之。既而迟久乃反，掩扉熟寝矣。</p>
<p>是夜，有人杀某甲于床上，刳腹流肠，<u>申</u> 妻亦裸尸床下。官疑<u>申</u> ，捕治之。横被残梏，踝骨皆见，卒无词。积年余，不堪刑，诬服，论辟。会<u>崔</u> 母死，既殡，告妻曰：“杀甲者，实我也。徒以有老母故，不敢泄。今大事已了，奈何以一身之罪殃他人？我将赴有司死耳！”妻惊挽之，绝裾而去，自首于庭。官愕然，械送狱，释<u>申</u> 。<u>申</u> 不可，坚以自承。官不能决，两收之。戚属皆诮让<u>申</u> 。<u>申</u> 曰：“公子所为，是我欲为而不能者也。彼代我为之，而忍坐视其死乎？今日即谓公子未出也可。”执不异词，固与<u>崔</u> 争。久之，衙门皆知其故，强出之，以<u>崔</u> 抵罪，濒就决矣。会恤刑官<u>赵部郎</u> 案临阅囚，至<u>崔</u> 名，屏人而唤之。<u>崔</u> 入，仰视堂上，<u>僧哥</u> 也，悲喜实诉。<u>赵</u> 徘徊良久，仍令下狱，嘱狱卒善视之。寻以自首减等，充<u>云南</u> 军；<u>申</u> 为服役而去，未期年，援赦而归：皆<u>赵</u> 力也。</p>
<p>既归，<u>申</u> 终从不去，代为纪理生业。予之赀，不受。缘橦技击之术，颇以关怀。<u>崔</u> 厚遇之，买妇授田焉。<u>崔</u> 由此力改前行，每抚臂上刺痕，泫然流涕。以故乡邻有事，<u>申</u> 辄矫命排解，不相禀白。有<u>王监生</u> 者，家豪富，四方无赖不仁之辈，出入其门。邑中殷实者，多被劫掠，或迕之，辄遣盗杀诸途。子亦淫暴。<u>王</u> 有寡婶，父子俱烝之。妻<u>仇氏</u> ，屡沮<u>王</u> ，<u>王</u> 缢杀之。<u>仇</u> 兄弟质诸官，<u>王</u> 赇嘱，以告者坐诬。兄弟冤愤莫伸，诣<u>崔</u> 求诉，<u>申</u> 绝之使去。过数日，客至，适无仆，使<u>申</u> 瀹茗。<u>申</u> 默然出，告人曰：“我与<u>崔猛</u> 朋友耳，从徙万里，不可谓不至矣。曾无廪给，而役同厮养，所不甘也！”遂忿而去。或以告<u>崔</u> ，<u>崔</u> 讶其改节，而亦未之奇也。<u>申</u> 忽讼于官，谓<u>崔</u> 三年不给佣值。<u>崔</u> 大异之，亲与对状，<u>申</u> 忿相争。官不直之，责逐而去。又数日，<u>申</u> 忽夜入<u>王</u> 家，将其父子婶妇并杀之，黏纸于壁，自书姓名。及追捕之，则亡命无迹。<u>王</u> 家疑<u>崔</u> 主使，官不信。<u>崔</u> 始悟前此之讼，盖恐杀人之累己也。关行附近州邑，追捕甚急。会闯贼犯顺，其事遂寝。</p>
<p>及<u>明</u> 鼎革，<u>申</u> 携家归，仍与<u>崔</u> 善如初。时土寇啸聚，<u>王</u> 有从子<u>得仁</u> ，集叔所招无赖，据山为盗，焚掠村疃。一夜，倾巢而至，以报仇为名。<u>崔</u> 适他出，<u>申</u> 破扉始觉，越墙伏暗中。贼搜<u>崔</u> 、<u>李</u> 不得，据<u>崔</u> 妻，括财物而去。<u>申</u> 归，止有一仆，忿极，乃断绳数十段，以短者付仆，长者自怀之。嘱仆越贼巢，登半山，以火爇绳，散挂荆棘，即反勿顾。仆应而去。<u>申</u> 窥贼皆腰束红带，帽系红绢，遂效其装。有老牝马初生驹，贼弃诸门外。<u>申</u> 乃缚驹跨马，衔枚而出，直至贼穴。贼据一大村，<u>申</u> 絷马村外，逾垣入。见贼众纷纭，操戈未释。<u>申</u> 窃问诸贼，知<u>崔</u> 妻在<u>王某</u> 所。俄闻传令，俾各休息，轰然噭应。忽一人报东山有火，众贼共望之，初犹一二点，既而多类星宿。<u>申</u> 坌息急呼东山有警，<u>王</u> 大惊，束装率众而出。<u>申</u> 乘间漏出其右，反身入内。见两贼守帐，绐之曰：“<u>王将军</u> 遗佩刀。”两贼竞觅，<u>申</u> 自后斫之，一贼踣，其一回顾，<u>申</u> 又斩之。竟负<u>崔</u> 妻越垣而出。解马授辔，曰：“娘子不知途，纵马可也。”马恋驹奔驶，<u>申</u> 从之。出一隘口，<u>申</u> 灼火于绳，遍悬之，乃归。</p>
<p>次日，<u>崔</u> 还，以为大辱，形神跳躁，欲单骑往平贼。<u>申</u> 谏止之。集村人共谋，众恇怯莫敢应。解谕再四，得敢往二十余人，又苦无兵。适于<u>得仁</u> 族姓家获奸细二，<u>崔</u> 欲杀之，<u>申</u> 不可，命二十人各持白梃，具列于前，乃割其耳而纵之。众怨曰：“此等兵旅，方惧贼知，而反示之。脱其倾队而来，阖村不保矣！”<u>申</u> 曰：“吾正欲其来也。”执匿盗者诛之。遣人四出，各假弓矢火铳，又诣邑借巨炮二。日暮，率壮士至隘口，置炮当其冲，使二人匿火而伏，嘱见贼乃发。又至谷东口，伐树置崖上。已而与<u>崔</u> 各率十余人，分岸伏之。一更向尽，遥闻马嘶，贼果大至，属不绝。俟尽入谷，乃推堕树木，断其归路。俄而炮发，喧腾号叫之声，震动山谷。贼骤退，自相践踏。至东口，不得出，集无隙地。两岸铳矢夹攻，势如风雨，断头折足者，枕藉沟中。遗二十余人，长跪乞命，乃遣人絷送以归。乘胜直抵其巢。守巢者闻风奔窜，搜其辎重而还。<u>崔</u> 大喜，问其设火之谋。曰：“设火于东，恐其西追也；短，欲其速尽，恐侦知其无人也；既而设于谷口，口甚隘，一夫可以断之，彼即追来，见火必惧：皆一时犯险之下策也。”取贼鞫之，果追入谷，见火惊退。二十余贼，尽劓刖而放之。由此威声大震，远近避乱者从之如市，得土团三百余人。各处强寇无敢犯，一方赖之以安。</p>
<p> <u>异史氏</u> 曰：“快牛必能破车，<u>崔</u> 之谓哉！志意慷慨，盖鲜俪矣。然欲天下无不平之事，宁非意过其通者与？<u>李申</u> ，一介细民，遂能济美。缘橦飞入，翦禽兽于深闺；断路夹攻，荡幺魔于隘谷。使得假五丈之旗，为国效命，乌在不南面而王哉！”</p>
<h2 id='chapter_8_033'>诗谳</h2>
<p> <u>青州</u> 居民<u>范小山</u> ，贩笔为业，行贾未归。四月间，妻<u>贺氏</u> 独居，夜为盗所杀。是夜微雨，泥中遗诗扇一柄，乃<u>王晟</u> 之赠<u>吴蜚卿</u> 者。<u>晟</u> ，不知何人；<u>吴</u> ，<u>益都</u> 之素封，与<u>范</u> 同里，平日颇有佻达之行，故里党共信之。郡县拘质，坚不伏，惨被械梏，诬以成案。驳解往复，历十余官，更无异议。<u>吴</u> 亦自分必死，嘱其妻罄竭所有，以济茕独。有向其门诵佛千者，给以絮袴，至万者絮袄。于是乞丐如市，佛号声闻十余里。因而家骤贫，惟日货田产，以给资斧。阴赂监者使市鸩。夜梦神人告之曰：“子勿死，曩日‘外边凶’，目下‘里边吉’矣。”再睡，又言，以是不果死。</p>
<p>无何，<u>周元亮</u> 先生分守是道，录囚至<u>吴</u> ，若有所思。因问：“<u>吴某</u> 杀人，有何确据？”<u>范</u> 以扇对。先生熟视扇，便问：“<u>王晟</u> 何人？”并云不知。又将爰书细阅一过，立命脱其死械，自监移之仓。<u>范</u> 力争之，怒曰：“尔欲妄杀一人便了却耶？抑将得仇人而甘心耶？”众疑先生私<u>吴</u> ，俱莫敢言。先生标朱签，立拘南郭某肆主人。主人惧，莫知所以。至则问曰：“肆壁有<u>东莞</u> <u>李秀</u> 诗，何时题耶？”答云：“旧岁提学按临，有<u>日照</u> 二三秀才，饮醉留题，不知所居何里。”遂遣役至<u>日照</u> ，坐拘<u>李秀</u> 。数日，<u>秀</u> 至。怒曰：“既作秀才，奈何谋杀人？”<u>秀</u> 顿首错愕，曰：“无之！”先生掷扇下，令其自视，曰：“明系尔作，何诡托<u>王晟</u> ？”<u>秀</u> 审视曰：“诗真某作，字实非某书。”曰：“既知汝诗，当即汝友。谁书者？”<u>秀</u> 曰：“迹似<u>沂州</u> <u>王佐</u> 。”乃遣役关拘<u>王佐</u> 。<u>佐</u> 至，呵之如<u>秀</u> 状。<u>佐</u> 供：“此<u>益都</u> 铁商<u>张成</u> 索某书者，云<u>晟</u> 其表兄也。”先生曰：“盗在此矣。”执<u>成</u> 至，一讯遂伏。</p>
<p>先是，<u>成</u> 窥<u>贺</u> 美，欲挑之，恐不谐。念托于<u>吴</u> ，必人所共信，故伪为<u>吴</u> 扇，执而往。谐则自认，不谐则嫁名于<u>吴</u> ，而实不期至于杀也。逾垣入，逼妇。妇因独居，常以刀自卫。既觉，捉<u>成</u> 衣，操刀而起。<u>成</u> 惧，夺其刀。妇力挽，令不得脱，且号。<u>成</u> 益窘，遂杀之，委扇而去。三年冤狱，一朝而雪，无不诵神明者。<u>吴</u> 始悟“里边吉”乃“周”字也。然终莫解其故。</p>
<p>后邑绅乘间请之，笑曰：“此最易知。细阅爰书，<u>贺</u> 被杀在四月上旬，是夜阴雨，天气犹寒，扇乃不急之物，岂有忙迫之时，反携此以增累者，其嫁祸可知。向避雨南郭，见题壁诗与箑头之作，口角相类，故妄度<u>李</u> 生，果因是而得真盗。”闻者叹服。</p>
<p> <u>异史氏</u> 曰：“天下事，入之深者，当其无，有有之用。词赋文章，华国之具也，而先生以相天下士，称<u>孙阳</u> 焉。岂非入其中深乎？而不谓相士之道，移于折狱。<span class="kindle-cn-specialtext-double">易</span> 曰：‘知几其神。’先生有之矣。”</p>
<h2 id='chapter_8_034'>鹿衔草</h2>
<p> <u>关</u> 外山中多鹿。土人戴鹿首，伏草中，卷叶作声，鹿即群至。然牡少而牝多，牡交群牝，千百必遍，既遍遂死。众牝嗅之，知其死，分走谷中，衔异草置吻旁以熏之，顷刻复苏。急鸣金施铳，群鹿惊走。因取其草，可以回生。</p>
<h2 id='chapter_8_035'>小棺</h2>
<p> <u>天津</u> 有舟人某，夜梦一人教之曰：“明日有载竹笥赁舟者，索之千金，不然，勿渡也。”某醒，不信。既寐，复梦，且书“佮、冞、冾”三字于壁，嘱云：“倘渠吝价，当即书此示之。”某异之。但不识其字，亦不解何意。</p>
<p>次日，留心行旅。日向西，果有一人驱骡载笥来，问舟。某如梦索价，其人笑之。反复良久，某牵其手，以指书前字。其人大愕，即刻而灭。搜其装载，则小棺数万余，每具仅长指许，各贮滴血而已。某以三字传示遐迩，并无知者。未几，<u>吴</u> 逆叛谋既露，党羽尽诛，陈尸几如棺数焉。<u>徐白山</u> 说。</p>
<h2 id='chapter_8_036'>邢子仪</h2>
<p> <u>滕</u> 有<u>杨某</u> ，从<u>白莲教</u> 党，得左道之术。<u>徐鸿儒</u> 诛后，<u>杨</u> 幸漏脱，遂挟术以遨。家中田园楼阁，颇称富有。至<u>泗</u> 上某绅家，幻法为戏，妇女出窥。<u>杨</u> 睨其女美，归谋摄取之。其继室<u>朱氏</u> ，亦风韵，饰以华妆，伪作仙姬，又授木鸟，教之作用，乃自楼头推堕之。<u>朱</u> 觉身轻如叶，飘飘然凌云而行。无何，至一处，云止不前，知已至矣。是夜，月明清洁，俯视甚了。取木鸟投之，鸟振翼飞去，直达女室。女见彩禽翔入，唤婢扑之，鸟已冲帘出。女追之，鸟堕地作鼓翼声，近逼之，扑入裙底，展转间，负女飞腾，直冲霄汉。婢大号，<u>朱</u> 在云中言曰：“下界人勿须惊怖，我月府<u>姮娥</u> 也。渠是王母第九女，偶谪尘世。王母日切怀念，暂招去一相会聚，即送还耳。”遂与结襟而行。方及<u>泗水</u> 之界，适有放飞爆者，斜触鸟翼，鸟惊堕，牵<u>朱</u> 亦堕，落一秀才家。</p>
<p>秀才<u>邢子仪</u> ，家赤贫而性方鲠。曾有邻妇夜奔，拒不纳。妇衔愤去，谮诸其夫，诬以挑引。夫固无赖，晨夕登门诟辱之。<u>邢</u> 因货产僦居别村。有相者<u>顾某</u> 善决人福寿，<u>邢</u> 踵门叩之。<u>顾</u> 望见笑曰：“君富足千钟，何着败絮见人？岂谓某无瞳耶？”<u>邢</u> 嗤妄之。<u>顾</u> 细审曰：“是矣。固虽萧索，然金穴不远矣。”<u>邢</u> 又妄之。<u>顾</u> 曰：“不惟暴富，且得丽人。”<u>邢</u> 终不以为信。<u>顾</u> 推之出，曰：“且去且去，验后方索谢耳。”是夜，独坐月下，忽二女自天降，视之，皆丽姝。诧为妖，诘问之，初不肯言。<u>邢</u> 将号召乡里，<u>朱</u> 惧，始以实告，且嘱勿泄，愿终从焉。<u>邢</u> 思世家女不与妖人妇等，遂遣人告其家。其父母自女飞升，零涕惶惑，忽得报书，惊喜过望，立刻命舆马星驰而去。报<u>邢</u> 百金，携女归。</p>
<p> <u>邢</u> 得艳妻，方忧四壁，得金甚慰。往谢<u>顾</u> ，<u>顾</u> 又审曰：“尚未尚未。泰运已交，百金何足言！”遂不受谢。先是，绅归，请于上官捕<u>杨</u> 。<u>杨</u> 预遁，不知所之，遂籍其家，发牒追<u>朱</u> 。<u>朱</u> 惧，牵<u>邢</u> 饮泣。<u>邢</u> 亦计窘，姑赂承牒者，赁车骑携<u>朱</u> 诣绅，哀求解脱。绅感其义，为竭力营谋，得赎免。留夫妻于别馆，欢如戚好。绅女幼受<u>刘</u> 聘，<u>刘</u> ，显秩也，闻女寄<u>邢</u> 家信宿，以为辱，反婚书，与女绝姻。绅将议姻他族，女告父母，誓从<u>邢</u> 。<u>邢</u> 闻之喜，<u>朱</u> 亦喜，自愿下之。绅忧<u>邢</u> 无家，时<u>杨</u> 居宅从官货，因代购之。夫妻遂归，出曩金，粗治器具，蓄婢仆，旬日耗费已尽。但冀女来，当复得其资助。一夕，<u>朱</u> 谓<u>邢</u> 曰：“孽夫<u>杨</u> 某，曾以千金埋楼下，惟妾知之。适视其处，砖石依然，或窖藏无恙。”往共发之，果得金。因信<u>顾</u> 术之神，厚报之。后女于归，妆赀丰盛，不数年，富甲一郡矣。</p>
<p> <u>异史氏</u> 曰：“<u>白莲</u> 歼灭而<u>杨</u> 独不死，又附益之，几疑恢恢者疏而且漏矣。孰知天留之，盖为<u>邢</u> 也。不然，<u>邢</u> 即否极而泰，亦恶能仓卒起楼阁、累巨金哉？不爱一色，而天报之以两。呜呼！造物无言，而意可知矣。”</p>
<h2 id='chapter_8_037'>李生</h2>
<p> <u>商河</u> <u>李生</u> ，好道。村外里余，有兰若，筑精舍三楹，趺坐其中。游食缁黄，往来寄宿，辄与倾谈，供给不厌。一日，大雪严寒，有老僧担囊借榻，其词玄妙。信宿将行，固挽之，留数日。适生以他故归，僧嘱早至，意将别生。鸡鸣而往，扣关不应。逾垣入，见室中灯火荧荧，疑其有作，潜窥之。僧趣装矣，一瘦驴絷灯檠上。细审，不类真驴，颇似殉葬物，然耳尾时动，气咻咻然。俄而装成，启户牵出。生潜尾之。门外原有大池，僧系驴池树，裸入水中，遍体掬濯已。着衣牵驴入，亦濯之。既而加装超乘，行绝驶。生始呼之。僧但遥拱致谢，语不及闻，去已远矣。</p>
<p> <u>王梅屋</u> 言：<u>李</u> 其友人。曾至其家，见堂上额书“待死堂”，亦达士也。</p>
<h2 id='chapter_8_038'>陆押官</h2>
<p> <u>赵公</u> ，<u>湖广</u> <u>武陵</u> 人，官宫詹，致仕归。有少年伺门下，求司笔札。公召入，见其人秀雅。诘其姓名，自言<u>陆押官</u> ，不索佣值。公留之，慧过凡仆。往来笺奏，任意裁答，无不工妙。主人与客弈，<u>陆</u> 睨之，指点辄胜。<u>赵</u> 益优宠之。</p>
<p>诸僚仆见其得主人青目，戏索作筵。押官许之，问：“僚属几何？”会别业主计者皆至，约三十余人，众悉告之数以难之。押官曰：“此大易。但客多，仓卒不能遽办，肆中可也。”遂遍邀诸侣赴临街店，皆坐。酒甫行，有按壶起者曰：“诸君姑勿酌。请问今日谁作东道主？宜先出赀为质，始可放情饮啖。不然，一举数千，哄然都散，向何取偿也？”众目押官。押官笑曰：“得无谓我无钱耶？我固有钱。”乃起向盆中捻湿面如拳，碎掐置几上，随掷遂化为鼠，窜动满案。押官任捉一头，裂之，啾然腹破，得小金，再捉，亦如之。顷刻鼠尽，碎金满前。乃告众曰：“是不足供饮耶？”众异之，乃共恣饮。既毕，会直三两余。众秤金，适符其数。众索一枚怀归，白其异于主人。主人命取金，搜之已亡。反质肆主，则偿赀悉化蒺藜。还白<u>赵</u> ，<u>赵</u> 诘之。押官曰：“朋辈逼索酒食，囊空无赀。少年学作小剧，故试之耳。”众复责偿，押官曰：“我非赚酒食者，某村麦穰中，再一簸扬，可得麦二石，足偿酒价有余也。”因浼一人同去。某村主计者将归，遂与偕往。至则净麦数斛，已堆场中矣。众以此益奇押官。</p>
<p>一日，<u>赵</u> 赴友筵，堂中有盆兰甚茂，爱之，归犹赞叹之。押官曰：“诚爱此兰，无难致者。”<u>赵</u> 犹未信。凌晨至斋，忽闻异香蓬勃，则有兰花一盆，箭叶多寡，宛如所见。因疑其窃，审之。押官曰：“臣家所蓄，不下千百，何须窃焉？”<u>赵</u> 不信。适某友至，见兰惊曰：“何酷肖寒家物！”<u>赵</u> 曰：“余适购之，亦不识所自来。但君出门时，见兰花尚在否？”某曰：“我实不曾至斋，有无固不可知。然何以至此？”<u>赵</u> 视押官。押官曰：“此无难辨。公家盆破，有补缀处，此盆无也。”验之始信。夜告主人曰：“向言某家花卉颇多，今屈玉趾，乘月往观。但诸人皆不可从，惟<u>阿鸭</u> 无害。”<u>鸭</u> ，宫詹僮也。遂如所请。公出，已有四人荷肩舆，伏候道左。<u>赵</u> 乘之，疾于奔马。俄顷入山，但闻奇香沁骨。至一洞府，见舍宇华耀，迥异人间。随处皆设花石，精盆佳卉，流光散馥，即兰一种，约有数十余盆，无不茂盛。观已，如前命驾归。</p>
<p>押官从<u>赵</u> 十余年。后<u>赵</u> 无疾卒，遂与<u>阿鸭</u> 俱出，不知所往。</p>
<h2 id='chapter_8_039'>蒋太史</h2>
<p> <u>蒋</u> 太史<u>超</u> ，记前世为<u>峨嵋</u> 僧，数梦到故居庵前潭边濯足。为人笃嗜内典，一意台宗，虽早登禁林，尝有出世之想。假归<u>江南</u> ，抵<u>秦邮</u> ，不欲归。子哭挽之，弗听。遂入<u>蜀</u> ，居<u>成都</u> <u>金沙寺</u> 。久之，又之<u>峨嵋</u> ，居<u>伏虎寺</u> ，示疾怛化。自书偈云：</p>
<p class="kindle-cn-para-2em-indent kindle-cn-kai">翛然猿鹤自来亲，老衲无端堕业尘。妄向镬汤求避热，那从大海去翻身。功名傀儡场中物，妻子骷髅队里人。只有君亲无报答，生生常自祝能仁。</p>
<h2 id='chapter_8_040'>邵士梅</h2>
<p> <u>邵进士</u> ，名<u>士梅</u> ，<u>济宁</u> 人。初授<u>登州</u> 教授，有二老秀才投刺，睹其名，似甚熟识，凝思良久，忽悟前身。便问斋夫：“某生居某村否？”又言其丰范，一一吻合。俄两生入，执手倾语，欢若平生。谈次，问<u>高东海</u> 况。二生曰：“狱死二十余年矣，今一子尚存。此乡中细民，何以见知？”<u>邵</u> 笑云：“我旧戚也。”先是，<u>高东海</u> 素无赖，然性豪爽，轻财好义。有负租而鬻女者，倾囊代赎之。私一媪，媪坐隐盗，官捕甚急，逃匿<u>高</u> 家。官知之，收<u>高</u> ，备极搒掠，终不服，寻死狱中。其死之日，即<u>邵</u> 生辰。后<u>邵</u> 至某村，恤其妻子，远近皆知其异。</p>
<p>此<u>高少宰</u> 言之，即<u>高</u> 公子<u>冀良</u> 同年也。</p>
<h2 id='chapter_8_041'>顾生</h2>
<p> <u>江南</u> <u>顾生</u> ，客<u>稷下</u> ，眼暴肿，昼夜呻吟，罔所医药。十余日，痛少减。乃合眼时辄睹巨宅，凡四五进，门皆洞辟，最深处有人往来，但遥睹不可细认。一日，方凝神注之，忽觉身入宅中，三历门户，绝无人迹。有南北厅事，内以红毡贴地。略窥之，见满屋婴儿，坐者、卧者、膝行者，不可数计。愕疑问，一人自舍后出，见之曰：“小王子谓有远客在门，果然。”便邀之。<u>顾</u> 不敢入，强之乃入。问：“此何所？”曰：“九王世子居。世子疟疾新瘥，今日亲宾作贺，先生有缘也。”言未已，有奔至者，督促速行。</p>
<p>俄至一处，雕榭朱栏，一殿北向，凡九楹。历阶而升，则客已满座。见一少年北面坐，知是王子，便伏堂下。满堂尽起。王子曳<u>顾</u> 东向坐。酒既行，鼓乐暴作，诸妓升堂，演<span class="kindle-cn-specialtext-double">华封祝</span> 。才过三折，逆旅主人及仆唤进午餐，就床头频呼之。耳闻甚真，心恐王子知，遂托更衣而出。仰视日中夕，则见仆立床前，始悟未离旅邸。</p>
<p>心欲急反，因遣仆阖扉去。甫交睫，见宫舍依然，急循故道而入。路经前婴儿处，并无婴儿，有数十媪蓬首驼背，坐卧其中。望见<u>顾</u> ，出恶声曰：“谁家无赖子，来此窥伺！”<u>顾</u> 惊惧，不敢置辨，疾趋后庭，升殿即坐。见王子颔下添髭尺余矣。见<u>顾</u> ，笑问：“何往？剧本过七折矣。”因以巨觥示罚。移时曲终，又呈出目，<u>顾</u> 点<span class="kindle-cn-specialtext-double">彭祖娶妇</span> 。妓即以椰瓢行酒，可容五斗许。<u>顾</u> 离席辞曰：“臣目疾，不敢过醉。”王子曰：“君患目，有太医在此，便合诊视。”东座一客，即离坐来，两指启双眥，以玉簪点白膏如脂，嘱合目少睡。王子命侍儿导入复室，令卧，卧片时，觉床帐香软，因而熟眠。</p>
<p>居无何，忽闻鸣钲锽聒，即复惊醒。疑是优戏未毕，开目视之，则旅舍中狗舐油铛也。然目疾若失。再闭眼，一无所睹矣。</p>
<h2 id='chapter_8_042'>陈锡九</h2>
<p> <u>陈锡九</u> ，<u>邳</u> 人。父<u>子言</u> ，邑名士。富室<u>周某</u> ，仰其声望，订为婚姻。<u>陈</u> 累举不第，家业萧索，游学于<u>秦</u> ，数年无信。<u>周</u> 阴有悔心。以少女适<u>王孝廉</u> 为继室，<u>王</u> 聘仪丰盛，仆马甚都。以此愈憎<u>锡九</u> 贫，坚意绝昏。问女，女不从，怒，以恶服饰遣归<u>锡九</u> 。日不举火，周全不顾恤。一日，使佣媪以馌饷女，入门向母曰：“主人使某视小姑姑饿死否。”女恐母惭，强笑以乱其词。因出榼中肴饵，列母前。媪止之曰：“无须尔！自小姑入人家，何曾交换出一杯温凉水？吾家物，料姥姥亦无颜啖噉得。”母大恚，声色俱变。媪不服，恶语相侵。纷纭间，<u>锡九</u> 自外入，讯知大怒，撮毛批颊，挞逐出门而去。次日，<u>周</u> 来逆女，女不肯归。明日又来，增其人数，众口呶呶，如将寻斗。母强劝女去，女潸然拜母，登车而去。过数日，又使人来，逼索离婚书，母强<u>锡九</u> 与之。惟望<u>子言</u> 归，以图别处。<u>周</u> 家有人自<u>西安</u> 来，知<u>子言</u> 已死，<u>陈</u> 母哀愤成疾而卒。</p>
<p> <u>锡九</u> 哀迫中，尚望妻归，久而渺然，悲愤益切。薄田数亩，鬻治葬具。葬毕，乞食赴<u>秦</u> ，以求父骨。至<u>西安</u> ，遍访居人，或言数年前有书生死于逆旅，葬之东郊，今冢已没。<u>锡九</u> 无策，惟朝丐市廛，暮宿野寺，冀有知者。会晚经丛葬处，有数人遮道，逼索饭价。<u>锡九</u> 曰：“我异乡人，乞食城郭，何处少人饭价？”共怒捽之仆地，以埋儿败絮塞其口。力尽声嘶，渐就危殆。忽共惊曰：“何处官府至矣！”释手寂然。俄有车马至，便问：“卧者何人？”即有数人扶至车下。车中人曰：“是吾儿也。孽鬼何敢尔！可悉缚来，勿致漏脱。”<u>锡九</u> 觉有人去其塞，少定，细认，真其父也。大哭曰：“儿为父骨良苦。今固尚在人间耶！”父曰：“我非人，<u>太行</u> 总管也。此来亦为吾儿。”<u>锡九</u> 哭益哀，父慰谕之。<u>锡九</u> 泣述岳家离昏，父曰：“无忧，今新妇亦在母所。母念儿甚，可暂一往。”遂与同车，驰如风雨。</p>
<p>移时，至一官署，下车入重门，则母在焉。<u>锡九</u> 痛欲绝，父止之，<u>锡九</u> 啜泣听命。见妻在母侧，问母曰：“儿妇在此，得毋亦泉下耶？”母曰：“非也，是汝父接来，待汝归家，当便送去。”<u>锡九</u> 曰：“儿侍父母，不愿归矣。”母曰：“辛苦跋涉而来，为父骨耳。汝不归，初志为何也？况汝孝行已达天帝，赐汝金万斤，夫妻享受正远，何言不归？”<u>锡九</u> 垂泣。父数数促行，<u>锡九</u> 哭失声。父怒曰：“汝不行耶！”<u>锡九</u> 惧，收声，始询葬所。父挽之曰：“子行，我告之，去丛葬处百余步，有子母白榆是也。”挽之甚急，竟不遑别母。门外有健仆，捉马待之。既超乘，父嘱曰：“日所宿处，有少资斧，可速办装归，向岳索妇，不得妇，勿休也。”<u>锡九</u> 诺而行。马绝驶，鸡鸣至<u>西安</u> 。仆扶下，方将拜致父母，而人马已杳。寻至旧宿处，倚壁假寐，以待天明。坐处有拳石碍股，晓而视之，白金也。市棺赁舆，寻双榆下，得父骨而归。合厝既毕，家徒四壁。幸里中怜其孝，共饭之。将往索妇，自度不能用武，与族兄<u>十九</u> 往。及门，门者绝之。<u>十九</u> 素无赖，出语秽亵。<u>周</u> 使人劝<u>锡九</u> 归，愿即送女去，<u>锡九</u> 乃还。</p>
<p>初，女之归也，<u>周</u> 对之骂婿及母，女不语，但向壁零涕。<u>陈</u> 母死，亦不使闻。得离书，掷向女曰：“<u>陈</u> 家出汝矣！”女曰：“我不曾悍逆，何为出我？”欲归质其故，又禁闭之。后<u>锡九</u> 如<u>西安</u> ，遂造凶讣，以绝女志。此信一播，遂有<u>杜中翰</u> 来议姻，竟许之。亲迎有日，女始知，遂泣不食，以被韬面，气如游丝。<u>周</u> 正无法，忽闻<u>锡九</u> 至，发语不逊，意料女必死，遂舁归<u>锡九</u> ，意将待女死以泄其愤。<u>锡九</u> 归，而送女者已至，犹恐<u>锡九</u> 见其病而不内，甫入门，委之而去。邻里代忧，共谋舁还。<u>锡九</u> 不听，扶置榻上，而气已绝，始大恐。正遑迫间，<u>周</u> 子率数人持械入，门窗尽毁。<u>锡九</u> 逃匿，苦搜之。乡人尽为不平，<u>十九</u> 纠十余人锐身急难，<u>周</u> 子兄弟皆被夷伤，始鼠窜而去。<u>周</u> 益怒，讼于官，捕<u>锡九</u> 、<u>十九</u> 等。<u>锡九</u> 将行，以女尸嘱邻媪。忽闻榻上若息，近视之，秋波微动矣，少时，已能转侧。大喜，诣官自陈。宰怒<u>周</u> 讼诬，<u>周</u> 惧，啖以重赂，始得免。</p>
<p> <u>锡九</u> 归，夫妻相见，悲喜交并。先是，女绝食奄卧，自矢必死。忽有人捉起曰：“我<u>陈</u> 家人也，速从我去，夫妻可以相见，不然，无及矣！”不觉身已出门，两人扶登肩舆，顷刻至官廨，见公姑具在。问：“此何所？”母曰：“不必问，容当送汝归。”一日，见<u>锡九</u> 至，甚喜。一见遽别，心颇疑怪。公不知何事，恒数日不归。昨夕忽归，曰：“我在<u>武夷</u> ，迟归二日，难为保儿矣。可速送儿归去。”遂以舆马送女。忽见家门，遂如梦醒。女与<u>锡九</u> 共述曩事，相与惊喜。由此夫妻相聚，但朝夕无以自给。</p>
<p> <u>锡九</u> 于村中设童蒙帐，兼自攻苦。每私语曰：“父言天赐黄金，今四堵空空，岂训读所能发迹耶？”一日，自塾中归，遇二人，问之曰：“君<u>陈某</u> 耶？”<u>锡九</u> 曰：“然。”二人即出铁索絷之，<u>锡九</u> 不解其故。少间，村人毕集，共诘之，始知郡盗所牵。众怜其冤，醵钱赂役，途中得无苦。至郡见太守，历述家世。太守愕然曰：“此名士之子，温文尔雅，乌能作贼！”命脱缧绁，取盗严梏之，始供为<u>周某</u> 贿嘱。<u>锡九</u> 又诉翁婿反面之由，太守更怒，立刻拘提。即延<u>锡九</u> 至署，与论世好，盖太守旧<u>邳</u> 宰<u>韩公</u> 之子，即<u>子言</u> 受业门人也。赠灯火之费以百金，又以二骡代步，使不时趋郡，以课文艺。转于各上官游扬其孝，自总制而下，皆有馈遗。<u>锡九</u> 乘骡而归，夫妻慰甚。一日，妻母哭至，见女伏地不起。女骇问之，始知<u>周</u> 已被械在狱矣。女哀哭自咎，但欲觅死。<u>锡九</u> 不得已，诣郡为之缓颊。太守释令自赎，罚谷一百石，批赐孝子<u>陈锡九</u> 。放归，出仓粟，杂糠秕而辇运之。<u>锡九</u> 谓女曰：“尔翁以小人之心度君子矣。乌知我必受之，而琐琐杂糠覈耶？”因笑却之。</p>
<p> <u>锡九</u> 家虽小有，而垣墙陋敝。一夜，群盗入。仆觉，大号，止窃两骡而去。后半年余，<u>锡九</u> 夜读，闻挝门声，问之寂然。呼仆起视，则门一启，两骡跃入，乃向所亡也。直奔枥下，咻咻汗喘。烛之，各负革囊，解视，则白镪满中。大异，不知其所自来。后闻是夜大盗劫<u>周</u> ，盈装出，适防兵追急，委其捆载而去。骡认故主，径奔至家。<u>周</u> 自狱中归，刑创犹剧，又遭盗劫，大病而死。女夜梦父囚系而至，曰：“吾生平所为，悔已无及。今受冥谴，非若翁莫能解脱，为我代求婿，致一函焉。”醒而呜泣。诘之，具以告。<u>锡九</u> 久欲一诣<u>太行</u> ，即日遂发。既至，备牲物酹祝之，即露宿其处，冀有所见，终夜无异，遂归。<u>周</u> 死，母子逾贫，仰给于次婿。<u>王孝廉</u> 考补县尹，以墨败，举家徙<u>沈阳</u> ，益无所归。<u>锡九</u> 时顾恤之。</p>
<p> <u>异史氏</u> 曰：“善莫大于孝，鬼神通之，理固宜然。使为尚德之达人也者，即终贫，犹将取之，乌论后此之必昌哉？或以膝下之娇女，付诸颁白之叟，而扬扬曰：‘某贵官，吾东床也。’呜呼！宛宛婴婴者如故，而金龟婿以谕葬归，其惨已甚矣，而况以少妇从军乎？”</p>

<h1 id='volume_9'>卷九</h1>
<h2 id='chapter_9_000'>邵临淄</h2>
<p> <u>临淄</u> 某翁之女，太学<u>李生</u> 妻也。未嫁时，有术士推其造，决其必受官刑。翁怒之，既而笑曰：“妄言一至于此！无论世家女必不至公庭，岂一监生不能庇一妇乎？”既嫁，悍甚，指骂夫婿以为常。<u>李</u> 不堪其虐，忿鸣于官。邑宰<u>邵公</u> 准其词，签役立勾。翁闻之，大骇，率子弟登堂，哀求寝息。弗许。<u>李</u> 亦自悔，求罢。公怒曰：“公门内岂作辍尽由尔耶？必拘审！”既到，略诘一二言，便曰：“真悍妇！”杖责三十，臀肉尽脱。</p>
<p> <u>异史氏</u> 曰：“公岂有伤心于闺闼耶？何怒之暴也！然邑有贤宰，里无悍妇矣。志之，以补<span class="kindle-cn-specialtext-double">循吏传</span> 之所不及者。”</p>
<h2 id='chapter_9_001'>于去恶</h2>
<p> <u>北平</u> <u>陶圣俞</u> ，名下士。<u>顺治</u> 间，赴乡试，寓居郊郭。偶出户，见一人负笈儴，似卜居未就者。略诘之，遂释负于道，相与倾语，言论有名士风。<u>陶</u> 大说之，请与同居。客喜，携囊入，遂同栖止。客自言：“<u>顺天</u> 人，姓<u>于</u> ，字<u>去恶</u> 。”以<u>陶</u> 差长，兄之。</p>
<p> <u>于</u> 性不喜游瞩，常独坐一室，而案头无书卷。<u>陶</u> 不与谈，则默卧而已。<u>陶</u> 疑之，搜其囊箧，则笔研之外，更无长物。怪而问之，笑曰：“吾辈读书，岂临渴始掘井耶？”一日，就<u>陶</u> 借书去，闭户抄甚疾，终日五十余纸，亦不见其折叠成卷。窃窥之，则每一稿脱，辄烧灰吞之。愈益怪焉，诘其故，曰：“我以此代读耳。”便诵所抄书，顷刻数篇，一字无讹。<u>陶</u> 悦，欲传其术，<u>于</u> 以为不可。<u>陶</u> 疑其吝，词涉诮让。<u>于</u> 曰：“兄诚不谅我之深矣。欲不言，则此心无以自剖；骤言之，又恐惊为异怪。奈何？”<u>陶</u> 固谓：“不妨。”<u>于</u> 曰：“我非人，是鬼耳。今冥中以科目授官，七月十四日奉诏考帘官，十五日士子入闱，月尽榜放矣。”<u>陶</u> 问：“考帘官为何？”曰：“此上帝慎重之意，无论鸟吏鳖官，皆考之。能文者以内帘用，不通者不得与焉。盖阴之有诸神，犹阳之有守、令也。得志诸公，目不睹坟、典，不过少年持敲门砖，猎取功名，门既开，则弃去，再司簿书十数年，即文学士，胸中尚有字耶！阳世所以陋劣幸进，而英雄失志者，惟少此一考耳。”<u>陶</u> 深然之，由是益加敬畏。</p>
<p>一日，自外来，有忧色，叹曰：“仆生而贫贱，自谓死后可免，不谓迍邅先生相从地下！”<u>陶</u> 请其故，曰：“<u>文昌</u> 奉命<u>都罗国</u> 封王，帘官之考遂罢。数十年游神耗鬼，杂入衡文，吾辈宁有望耶！”<u>陶</u> 问：“此辈皆谁何人？”曰：“即言之，君亦不识。略举一二人，大概可知：乐正<u>师旷</u> 、司库<u>和峤</u> 是也。仆自念命不可凭，文不可恃，不如休耳。”言已怏怏，遂将治任。<u>陶</u> 挽而慰之，乃止。</p>
<p>至中元之夕，谓<u>陶</u> 曰：“我将入闱，烦于昧爽时，持香炷于东野，三呼<u>去恶</u> ，我便至。”乃出门去。<u>陶</u> 沽酒烹鲜以待之。东方既白，敬如所嘱。无何，<u>于</u> 偕一少年来，问其姓字，<u>于</u> 曰：“此<u>方子晋</u> ，是我良友，适于场中相邂逅。闻兄盛名，深欲拜识。”同至寓，秉烛为礼。少年亭亭似玉，意度谦婉，<u>陶</u> 甚爱之。便问：“<u>子晋</u> 佳作，当大快意？”<u>于</u> 曰：“言之可笑！闱中七则，作过半矣，细审主司姓名，裹具径出。奇人也！”<u>陶</u> 扇炉进酒，因问：“闱中何题？<u>去恶</u> 魁解否？”<u>于</u> 曰：“书艺、经论各一，夫人而能之。策问：‘自古邪僻固多，而世风至今日，奸情丑态，愈不可名，不惟十八狱所不得尽，抑非十八狱所能容。是果何术而可？或谓宜量加一二狱，然殊失上帝好生之心。其宜增与、否与，或别有道以清其源，尔多士其悉言勿隐。’弟策虽不佳，颇为痛快。表：‘拟天魔殄灭，赐群臣龙马天衣有差。’次则‘瑶台应制诗’、‘西池桃花赋’。此三种，自谓场中无两矣！”言已鼓掌。<u>方</u> 笑曰：“此时快心，放兄独步矣。数辰后，不痛哭始为男子也。”</p>
<p>天明，<u>方</u> 欲辞去。<u>陶</u> 留与同寓，<u>方</u> 不可，但期暮至。三日，竟不复来。<u>陶</u> 使<u>于</u> 往寻之，<u>于</u> 曰：“无须。<u>子晋</u> 拳拳，非无意者。”日既西，<u>方</u> 果来，出一卷授<u>陶</u> ，曰：“三日失约，敬录旧艺百余作，求一品题。”<u>陶</u> 捧读大喜，一句一赞，略尽一二首，遂藏诸笥。谈至更深，<u>方</u> 遂留，与<u>于</u> 共榻寝。自此为常，<u>方</u> 无夕不至，<u>陶</u> 亦无<u>方</u> 不欢也。</p>
<p>一夕，仓皇而入，向<u>陶</u> 曰：“地榜已揭，<u>于五兄</u> 落第矣！”<u>于</u> 方卧，闻言惊起，泫然流涕。二人极意慰藉，涕始止。然相对默默，殊不可堪。<u>方</u> 曰：“适闻大巡环<u>张桓侯</u> 将至，恐失志者之造言也，不然，文场尚有翻覆。”<u>于</u> 闻之，色喜。<u>陶</u> 询其故，曰：“桓侯翼德，三十年一巡阴曹，三十五年一巡阳世，两间之不平，待此老而一消也。”乃起，拉<u>方</u> 俱去。两夜始返，<u>方</u> 喜谓<u>陶</u> 曰：“君不贺五兄耶？桓侯前夕至，裂碎地榜，榜上名字，止存三之一。遍阅遗卷，得五兄甚喜，荐作<u>交南</u> 巡海使，旦晚舆马可到。”<u>陶</u> 大喜，置酒称贺。酒数行，<u>于</u> 问<u>陶</u> 曰：“君家有闲舍否？”问：“将何为？”曰：“<u>子晋</u> 孤无乡土，又不忍恝然于兄。弟意欲假馆相依。”<u>陶</u> 喜曰：“如此，为幸多矣。即无多屋宇，同榻何碍？但有严君，须先关白。”<u>于</u> 曰：“审知尊大人慈厚可依。兄场闱有日，<u>子晋</u> 如不能待，先归何如？”<u>陶</u> 留伴逆旅，以待同归。</p>
<p>次日，方暮，有车马至门，接<u>于</u> 莅任。<u>于</u> 起握手曰：“从此别矣。一言欲告，又恐阻锐进之志。”问：“何言？”曰：“君命淹蹇，生非其时。此科之分十之一；后科桓侯临世，公道初彰，十之三；三科始可望也。”<u>陶</u> 闻，欲中止。<u>于</u> 曰：“不然，此皆天数，即明知不可，而注定之艰苦，亦要历尽耳。”又顾<u>方</u> 曰：“勿淹滞，今朝年、月、日、时皆良，即以舆盖送君归。仆驰马自去。”<u>方</u> 忻然拜别。<u>陶</u> 中心迷乱，不知所嘱，但挥涕送之。见舆马分途，顷刻都散。始悔<u>子晋</u> 北旋，未致一字，而已无及矣。</p>
<p>三场毕，不甚满志，奔波而归。入门问<u>子晋</u> ，家中并无知者。因为父述之。父喜曰：“若然，则客至久矣。”先是，<u>陶翁</u> 昼卧，梦舆盖止于其门，一美少年自车中出，登堂展拜。讶问所来，答云：“大哥许假一舍，以入闱不得偕来。我先至矣。”言已，请入拜母。翁方谦却，适家媪入曰：“夫人产公子矣。”恍然而醒，大奇之。是日<u>陶</u> 言，适与梦符，乃知儿即<u>子晋</u> 后身也。父子各喜，名之<u>小晋</u> 。儿初生，善夜啼，母苦之。<u>陶</u> 曰：“倘是<u>子晋</u> ，我见之，啼当止。”俗忌客忤，故不令<u>陶</u> 见。母患啼不可耐，乃呼<u>陶</u> 入。<u>陶</u> 呜之曰：“<u>子晋</u> 勿尔！我来矣！”儿啼正急，闻声辍止，停睇不瞬，如审<u>顾</u> 状。<u>陶</u> 摩顶而去。自是竟不复啼。</p>
<p>数月后，<u>陶</u> 不敢见之，一见，则折腰索抱，走去，则啼不可止。<u>陶</u> 亦狎爱之。四岁离母，辄就兄眠，兄他出，则假寐以俟其归。兄于枕上教<span class="kindle-cn-specialtext-double">毛诗</span> ，诵声呢喃，夜尽四十余行。以<u>子晋</u> 遗文授之，欣然乐读，过口成诵，试之他文，不能也。八九岁，眉目朗彻，宛然一<u>子晋</u> 矣。<u>陶</u> 两入闱，皆不第。丁酉，文场事发，帘官多遭诛遣，贡举之途一肃，乃<u>张巡环</u> 力也。<u>陶</u> 下科中副车，寻贡。遂灰志前途，隐居教弟。常语人曰：“吾有此乐，翰苑不易也。”</p>
<p> <u>异史氏</u> 曰：“余每至<u>张夫子</u> 庙堂，瞻其须眉，凛凛有生气。又其生平喑哑如霹雳声，矛马所至，无不大快，出人意表。世以将军好武，遂置与<u>绛</u> 、<u>灌</u> 伍，宁知<u>文昌</u> 事繁，须侯固多哉！呜呼！三十五年，来何暮也！”</p>
<h2 id='chapter_9_002'>狂生</h2>
<p> <u>刘学师</u> 言：<u>济宁</u> 有狂生某，善饮，家无儋石，而得钱辄沽，殊不以穷厄为意。值新刺史莅任，善饮无对。闻生名，招与饮而悦之，时共谈宴。生恃其狎，凡有小讼求直者，辄受薄贿，为之缓颊，刺史每可其请。生习为常，刺史心厌之。一日早衙，持刺登堂，刺史览之微笑。生厉声曰：“公如所请，可之；不如所请，否之。何笑也！闻之：士可杀而不可辱。他固不能相报，岂一笑不能报耶！”言已，大笑，声震堂壁。刺史怒曰：“何敢无礼！宁不闻灭门令尹耶！”生掉臂竟下，大声曰：“生员无门之可灭！”刺史益怒，执之。访其家居，则并无田宅，惟携妻在城堞上住。刺史闻而释之，但逐不令居城垣。朋友怜其狂，为买数尺地，购斗室焉。入而居之，叹曰：“今而后畏令尹矣！”</p>
<p> <u>异史氏</u> 曰：“士君子奉法守礼，不敢劫人于市，南面者奈我何哉！然仇之犹得而加者，徒以有门在耳，夫至无门可灭，则怒者更无以加之矣。噫嘻！此所谓‘贫贱骄人’者耶！独是君子虽贫，不轻干人，乃以口腹之累，喋喋公堂，品斯下矣。虽然，其狂不可及。”</p>
<h2 id='chapter_9_003'>澂俗</h2>
<p> <u>澂</u> 人多化物类，出院求食。有客寓旅邸时，见群鼠入米盎，驱之即遁。客伺其入，骤覆之，瓢水灌注其中，顷之尽毙。主人全家暴卒，惟一子在。讼官，官原而宥之。</p>
<h2 id='chapter_9_004'>凤仙</h2>
<p> <u>刘赤水</u> ，<u>平乐</u> 人，少颖秀，十五入郡庠。父母早亡，遂以游荡自废。家不中赀，而性好修饰，衾榻皆精美。一夕，被人招饮，忘灭烛而去。酒数行，始忆之，急返。闻室中小语，伏窥之，见少年拥丽者眠榻上。宅临贵家废第，恒多怪异，心知其狐，亦不恐。入而叱曰：“卧榻岂容鼾睡！”二人惶遽，抱衣赤身遁去。遗紫纨袴一，带上系针囊。大悦，恐其窃去，藏衾中而抱之。俄一蓬头婢自门罅入，向<u>刘</u> 索取。<u>刘</u> 笑要偿。婢请遗以酒，不应；赠以金，又不应。婢笑而去，旋返曰：“大姑言：如赐还，当以佳耦为报。”<u>刘</u> 问：“伊谁？”曰：“吾家<u>皮</u> 姓，大姑小字<u>八仙</u> ，共卧者<u>胡郎</u> 也；二姑<u>水仙</u> ，适<u>富川</u> <u>丁官人</u> ；三姑<u>凤仙</u> ，较两姑尤美，自无不当意者。”<u>刘</u> 恐失信，请坐待好音。婢去复返曰：“大姑寄语官人：好事岂能猝合？适与之言，反遭诟厉。但缓时日以待之，吾家非轻诺寡信者。”<u>刘</u> 付之。</p>
<p>过数日，渺无信息。薄暮，自外归，闭门甫坐，忽双扉自启，两人以被承女郎，手捉四角而入，曰：“送新人至矣！”笑置榻上而去。近视之，酣睡未醒，酒气犹芳，颜醉态，倾绝人寰。喜极，为之捉足解袜，抱体缓裳。而女已微醒，开目见<u>刘</u> ，四肢不能自主，但恨曰：“<u>八仙</u> 淫婢卖我矣！”<u>刘</u> 狎抱之。女嫌肤冰，微笑曰：“今夕何夕，见此凉人！”<u>刘</u> 曰：“子兮子兮，如此凉人何！”遂相欢爱。既而曰：“婢子无耻，玷人床寝，而以妾换袴耶！必小报之！”从此无夕不至，绸缪甚殷。袖中出金钏一枚，曰：“此<u>八仙</u> 物也。”又数日，怀绣履一双来，珠嵌金绣，工巧殊绝，且嘱<u>刘</u> 暴扬之。<u>刘</u> 出夸示亲宾。求观者皆以赀酒为贽，由此奇货居之。女夜来，作别语。怪问之，答云：“姊以履故恨妾，欲携家远去，隔绝我好。”<u>刘</u> 惧，愿还之。女云：“不必，彼方以此挟妾，如还之，中其机矣。”刘问：“何不独留？”曰：“父母远去，一家十余口，俱托<u>胡郎</u> 经纪，若不从去，恐长舌妇造黑白也。”从此不复至。</p>
<p>逾二年，思念綦切。偶在途中，遇女郎骑款段马，老仆鞚之，摩肩过，反启障纱相窥，丰姿艳绝。顷，一少年后至，曰：“女子何人？似颇佳丽。”<u>刘</u> 亟赞之。少年拱手笑曰：“太过奖矣！此即山荆也。”<u>刘</u> 惶愧谢过。少年曰：“何妨。但<u>南阳</u> 三<u>葛</u> ，君得其龙，区区者又何足道！”<u>刘</u> 疑其言。少年曰：“君不认窃眠卧榻者耶？”<u>刘</u> 始悟为<u>胡</u> 。叙僚婿之谊，嘲谑甚欢。少年曰：“岳新归，将以省觐，可同行否？”<u>刘</u> 喜，从入<u>萦山</u> 。山上故有邑人避难之宅，女下马入。少间，数人出望，曰：“<u>刘官人</u> 亦来矣。”入门谒见翁妪。又一少年先在，靴袍炫美。翁曰：“此<u>富川</u> <u>丁</u> 婿。”并揖就坐。少时，酒炙纷纶，谈笑颇洽。</p>
<p>翁曰：“今日三婿并临，可称佳集。又无他人，可唤儿辈来，作一团之会。”俄，姊妹俱出。翁命设坐，各傍其婿。<u>八仙</u> 见<u>刘</u> ，惟掩口而笑；<u>凤仙</u> 辄与嘲弄；<u>水仙</u> 貌少亚，而沉重温克，满座倾谈，惟把酒含笑而已。于是履舄交错，兰麝熏人，饮酒乐甚。刘视床头乐具毕备，遂取玉笛，请为翁寿。翁喜，命善者各执一艺，因而合座争取，惟<u>丁</u> 与<u>凤仙</u> 不取。<u>八仙</u> 曰：“<u>丁</u> 郎不谙可也，汝宁指屈不伸者？”因以拍板掷<u>凤仙</u> 怀中，便串繁响。翁悦曰：“家人之乐极矣！儿辈俱能歌舞，何不各尽所长？”<u>八仙</u> 起，捉<u>水仙</u> 曰：“<u>凤仙</u> 从来金玉其音，不敢相劳，我二人可歌<span class="kindle-cn-specialtext-double">洛妃</span> 一曲。”二人歌舞方已，适婢以金盘进果，都不知其何名。翁曰：“此自<u>真腊</u> 携来，所谓‘<u>田婆罗</u> ’也。”因掬数枚送<u>丁</u> 前。<u>凤仙</u> 不悦曰：“婿岂以贫富为爱憎耶？”翁微哂不言。<u>八仙</u> 曰：“阿爹以<u>丁郎</u> 异县，故是客耳。若论长幼，岂独<u>凤</u> 妹妹有拳大酸婿耶？”<u>凤仙</u> 终不快，解华妆，以鼓拍授婢，唱<span class="kindle-cn-specialtext-double">破窑</span> 一折，声泪俱下。既阕，拂袖径去，一座为之不欢。<u>八仙</u> 曰：“婢子乔性犹昔。”乃追之，不知所往。</p>
<p> <u>刘</u> 无颜，亦辞而归，至半途，见<u>凤仙</u> 坐路旁，呼与并坐。曰：“君一丈夫，不能为床头人吐气耶？黄金屋自在书中，愿好为之！”举足云：“出门匆遽，棘刺破复履矣。所赠物，在身边否？”<u>刘</u> 出之，女取而易之。<u>刘</u> 乞其敝者，冁然曰：“君亦大无赖矣！几见自己衾枕之物，亦要怀藏者？如相见爱，一物可以相赠。”旋出一镜付之曰：“欲见妾，当于书卷中觅之，不然，相见无期矣。”言已，不见。怊怅而归。</p>
<p>视镜，则<u>凤仙</u> 背立其中，如望去人于百步之外者。因念所嘱，谢客下帷。一日，见镜中人忽现正面，盈盈欲笑，益重爱之。无人时，辄以共对。月余，锐志渐衰，游恒忘返。归见镜影，惨然若涕，隔日再视，则背立如初矣：始悟为己之废学也。乃闭户研读，昼夜不辍，月余，则影复向外。自此验之，每有事荒废，则其容戚，数日攻苦，则其容笑。于是朝夕悬之，如对师保。如此二年，一举而捷。喜曰：“今可以对我<u>凤仙</u> 矣！”揽镜视之，见画黛弯长，瓠犀微露，喜容可掬，宛在目前。爱极，停睇不已。忽镜中人笑曰：“‘影里情郎，画中爱宠’，今之谓矣。”惊喜四顾，则<u>凤仙</u> 已在座右。握手问翁媪起居，曰：“妾别后，不曾归家，伏处岩穴，聊与君分苦耳。”<u>刘</u> 赴宴郡中，女请与俱，共乘而往，人对面不相窥。既而将归，阴与<u>刘</u> 谋，伪为娶于郡也者。女既归，始出见客，经理家政。人皆惊其美，而不知其狐也。</p>
<p> <u>刘</u> 属<u>富川</u> 令门人，往谒之。遇<u>丁</u> ，殷殷邀至其家，款礼优渥。言：“岳父母近又他徙。内人归宁，将复。当寄信往，并诣申贺。”<u>刘</u> 初疑<u>丁</u> 亦狐，及细审邦族，始知<u>富川</u> 大贾子也。初，<u>丁</u> 自别业暮归，遇<u>水仙</u> 独步，见其美，微睨之。女请附骥以行，<u>丁</u> 喜，载至斋，与同寝处。棂隙可入，始知为狐。女言：“郎无见疑。妾以君诚笃，故愿托之。”<u>丁</u> 嬖之，竟不复娶。<u>刘</u> 归，假贵家广宅，备客燕寝，洒扫光洁，而苦无供帐。隔夜视之，则陈设焕然矣。过数日，果有三十余人，赍旗采酒礼而至，舆马缤纷，填溢阶巷。<u>刘</u> 揖翁及<u>丁</u> 、<u>胡</u> 入客舍，<u>凤仙</u> 逆妪及两姨入内寝。<u>八仙</u> 曰：“婢子今贵，不怨冰人矣。钏履犹存否？”女搜付之，曰：“履则犹是也，而被千人看破矣。”<u>八仙</u> 以履击背，曰：“挞汝寄于<u>刘郎</u> 。”乃投诸火，祝曰：“新时如花开，旧时如花谢。珍重不曾着，<u>姮娥</u> 来相借。”<u>水仙</u> 亦代祝曰：“曾经笼玉笋，着出万人称。若使<u>姮娥</u> 见，应怜太瘦生。”<u>凤仙</u> 拨火曰：“夜夜上青天，一朝去所欢。留得纤纤影，遍与世人看。”遂以灰捻柈中，堆作十余分，望见<u>刘</u> 来，托以赠之，但见绣履满柈，悉如故款。<u>八仙</u> 急出，推袢堕地，地上犹有一二只存者，又伏吹之，其迹始灭。次日，<u>丁</u> 以道远，夫妇先归。<u>八仙</u> 贪与妹戏，翁及<u>胡</u> 屡督促之，亭午始出，与众俱去。</p>
<p>初来，仪从过盛，观者如市。有两寇窥见丽人，魂魄丧失，因谋劫诸途。侦其离村，尾之而去。相隔不盈一矢，马极奔，不能及。至一处，两崖夹道，舆行稍缓，追及之，持刀吼咤，人众都奔。下马启帘，则老妪坐焉。方疑误掠其母，才他顾，而兵伤右臂，顷已被缚。凝视之，崖并非崖，乃<u>平乐</u> 城门也，舆中则<u>李进士</u> 母，自乡中归耳。一寇后至，亦被断马足而絷之。门丁执送太守，一讯而伏。时有大盗未获，诘之，即其人也。明春，<u>刘</u> 及第。<u>凤仙</u> 以招祸，故悉辞内戚之贺。<u>刘</u> 亦更不他娶。及为郎官，纳妾，生二子。</p>
<p> <u>异史氏</u> 曰：“嗟乎！冷暖之态，仙凡固无殊哉！‘少不努力，老大徒伤’。惜无好胜佳人，作镜影悲笑耳。吾愿恒河沙数仙人，并遣娇女昏嫁人间，则贫穷海中，少苦众生矣。”</p>
<h2 id='chapter_9_005'>佟客</h2>
<p> <u>董生</u> ，<u>徐州</u> 人，好击剑，每慷慨自负。偶于途中遇一客，跨蹇同行。与之语，谈吐豪迈。诘其姓字，云：“<u>辽阳</u> <u>佟</u> 姓。”问：“何往？”曰：“余出门二十年，适自海外归耳。”<u>董</u> 曰：“君遨游四海，阅人綦多，曾见异人否？”<u>佟</u> 曰：“异人何等？”<u>董</u> 乃自述所好，恨不得异人之传。<u>佟</u> 曰：“异人何地无之，要必忠臣孝子，始得传其术也。”<u>董</u> 又毅然自许，即出佩剑，弹之而歌，又斩路侧小树，以矜其利。<u>佟</u> 掀髯微笑，因便借观，<u>董</u> 授之。展玩一过，曰：“此甲铁所铸，为汗臭所蒸，最为下品。仆虽未闻剑术，然有一剑，颇可用。”遂于衣底出短刃尺许，以削董剑，脆如瓜瓠，应手斜断，如马蹄。<u>董</u> 骇极，亦请过手，再三拂拭而后返之。邀<u>佟</u> 至家，坚留信宿。叩以剑法，谢不知。<u>董</u> 按膝雄谈，惟敬听而已。</p>
<p>更既深，忽闻隔院纷拏。隔院为生父居，心惊疑。近壁凝听，但闻人作怒声曰：“教汝子速出即刑，便赦汝！”少顷，似加搒掠，呻吟不绝者，真其父也。生捉戈欲往，<u>佟</u> 止之曰：“此去恐无生理，宜审万全。”生皇然请教，<u>佟</u> 曰：“盗坐名相索，必将甘心焉。君无他骨肉，宜嘱后事于妻子，我启户，为君警厮仆。”生诺，入告其妻。妻牵衣泣。生壮念顿消，遂共登楼上，寻弓觅矢，以备盗攻。仓皇未已，闻<u>佟</u> 在楼檐上笑曰：“贼幸去矣。”烛之已杳。逡巡出，则见翁赴邻饮，笼烛方归，惟庭前多编菅遗灰焉。乃知<u>佟</u> 异人也。</p>
<p> <u>异史氏</u> 曰：“忠孝，人之血性。古来臣子而不能死君父者，其初岂遂无提戈壮往时哉？要皆一转念误之耳！昔<u>解缙</u> 与<u>方孝孺</u> 相约以死，而卒食其言，安知矢约归后，不听床头人呜泣哉？”</p>
<p>邑有快役某，每数日不归，妻遂与里中无赖通。一日归，值少年自房中出，大疑，苦诘妻。妻不服。既于床头得少年遗物，妻窘无词，惟长跪哀乞。某怒甚，掷以绳，逼令自缢。妻请妆服而死，许之。妻乃入室理妆，某自酌以待之，呵叱频催。俄妻炫服出，含涕拜曰：“君果忍令奴死耶？”某盛气咄之。妻返走入房，方将结带，某掷盏呼曰：“咍，返矣！一顶绿头巾，或不能压人死耳。”遂为夫妇如初。此亦大绅者类也，一笑。</p>
<h2 id='chapter_9_006'>辽阳军</h2>
<p> <u>沂水</u> 某，<u>明</u> 季充<u>辽阳</u> 军。会<u>辽城</u> 陷，为乱兵所杀，头虽断，犹不甚死。至夜，一人执簿来，按点诸鬼。至某，谓其不宜死，使左右续其头而送之。遂共取头按项上，群扶之，风声簌簌，行移时，置之而去。视其地，则故里也。<u>沂</u> 令闻之，疑其窃逃。拘讯而得其情，颇不信，又审其颈无少断痕，将刑之。某曰：“言无可凭信，但请寄狱中。断头可假，陷城不可假。设<u>辽城</u> 无恙，然后受刑未晚也。”令从之。数日，<u>辽</u> 信至，时日一如所言，遂释之。</p>
<h2 id='chapter_9_007'>张贡士</h2>
<p> <u>安丘</u> <u>张贡士</u> ，寝疾，仰卧床头。忽见心头有小人出，长仅半尺，儒冠儒服，作俳优状。唱<u>昆山</u> 曲，音调清澈，说白自道名贯，一与己同，所唱节末，皆其生平所遭。四折既毕，吟诗而没。<u>张</u> 犹记其梗概，为人述之。<u>高西园</u> 晤<u>杞园先生</u> ，曾细询之，犹述其曲文，惜不能全忆。</p>
<p> <u>高西园</u> 云：“向读<u>渔洋先生</u> <span class="kindle-cn-specialtext-double">池北偶谈</span> ，见有记心头小人者，为<u>安丘</u> <u>张某</u> 事。余素善<u>安丘</u> <u>张卯君</u> ，意必其宗属也。一日，晤间问及，始知即<u>卯君</u> 事。询其本末，云当病起时，所记<u>昆山</u> 曲者，无一字遗，皆手录成册，后其嫂夫人以为不祥语，焚弃之。每从酒边茶余，犹能记其尾声，常举以诵客。今并识之，以广异闻。其词云：‘诗云子曰都休讲，不过是都都平丈（相传一村塾师训童子读<span class="kindle-cn-specialtext-double">论语</span> ，字多讹谬。其尤堪笑者，读“郁郁乎文哉”为“都都平丈我”）。全凭着佛留一百二十行（村塾中有训蒙要书，名<span class="kindle-cn-specialtext-double">庄农杂字</span> 。其开章云：佛留一百二十行，惟有庄农打头强，最为鄙俚）。’玩其语意，似自道其生平寥落，晚为农家作塾师，主人慢之，而为是曲。意者：夙世老儒，其<u>卯君</u> 前身乎？<u>卯</u> <u>君</u> 名<u>在辛</u> ，善汉隶篆印。”</p>
<h2 id='chapter_9_008'>爱奴</h2>
<p> <u>河间</u> <u>徐生</u> ，设教于<u>恩</u> 。腊初归，途遇一叟，审视曰：“<u>徐先生</u> 撤帐矣。明岁授教何所？”答曰：“仍旧。”叟曰：“<u>敬业</u> 姓<u>施</u> ，有舍甥，延求明师，适托某至<u>东疃</u> 聘<u>吕子廉</u> ，渠已受贽<u>稷门</u> 。君如苟就，束仪请倍于<u>恩</u> 。”<u>徐</u> 以成约为辞。叟曰：“信行君子也。然去新岁尚远，敬以黄金一两为贽，暂留教之，明岁另议何如？”<u>徐</u> 可之。叟下骑呈礼函，且曰：“敝里不遥矣。宅綦隘，饲畜为艰，请即遣仆马去，散步亦佳。”<u>徐</u> 从之，以行李寄叟马上。</p>
<p>行三四里许，日既暮，始抵其宅，沤钉兽镮，宛然世家。呼甥出拜，十三四岁童子也。叟曰：“妹夫<u>蒋南川</u> ，旧为指挥使。止遗此儿，颇不钝，但娇惯耳。得先生一月善诱，当胜十年。”未几，设筵，备极丰美，而行酒下食，皆以婢媪。一婢执壶侍立，年约十五六，风致韵绝，心窃动之。席既终，叟命安置床寝，始辞而去。天未明，儿出就学。<u>徐</u> 方起，即有婢来捧巾侍盥，即执壶人也。日给三餐，悉此婢。至夕，又来扫榻。<u>徐</u> 问：“何无僮仆？”婢笑不言，布衾径去。</p>
<p>次夕复至。入以游语，婢笑不拒，遂与狎。因告曰：“吾家并无男子，外事则托<u>施</u> 舅。妾名<u>爱奴</u> 。夫人雅敬先生，恐诸婢不洁，故以妾来。今日但须缄密，恐发觉，两无颜也。”一夜，共寝忘晓，为公子所遭，<u>徐</u> 惭怍不自安。至夕，婢来曰：“幸夫人重君，不然，败矣！公子入告，夫人急掩其口，若恐君闻，但戒妾勿得久留斋馆而已。”言已，遂去。<u>徐</u> 甚德之。然公子不善读，诃责之，则夫人辄为缓颊。初犹遣婢传言，渐亲出，隔户与先生语，往往零涕。顾每晚必问公子日课。<u>徐</u> 颇不耐，作色曰：“既从儿懒，又责儿工，此等师我不惯作！请辞。”夫人遣婢谢过，<u>徐</u> 乃止。自入馆以来，每欲一出登眺，辄锢闭之。一日，醉中怏闷，呼婢问故。婢言：“无他，恐废学耳。如必欲出，但请以夜。”<u>徐</u> 怒曰：“受人数金，便当淹禁死耶？教我夜窜何之乎？久以素食为耻，贽固犹在囊耳。”遂出金置几上，治装欲行。夫人出，脉脉不语，惟掩袂哽咽，使婢返金，启钥送之。<u>徐</u> 觉门户逼侧，走数步，日光射入，则身自陷冢中出，四望荒凉，一古墓也。大骇。心感其义，乃卖所赐金，封堆植树而去。</p>
<p>过岁，复经其处，展拜而行。遥见<u>施叟</u> ，笑致温凉，邀之殷切。心知其鬼，而欲一问夫人起居，遂相将入村，沽酒共酌，不觉日暮。叟起偿酒价，便言：“寒舍不远，舍妹亦适归宁，望移玉趾，为老夫祓除不祥。”出村数武，又一里落，叩扉入，秉烛向客。俄，<u>蒋夫人</u> 自内出，始审视之，盖四十许丽人也。拜谢曰：“式微之族，门户零落，先生泽及枯骨，真无计可以偿之。”言已，泣下。既而呼<u>爱奴</u> ，向<u>徐</u> 曰：“此婢，妾所怜爱，今以相赠，聊慰客中寂寞。凡有所须，渠亦略能解意。”<u>徐</u> 唯唯。少间，兄妹俱去，婢留侍寝。鸡初鸣，叟即来促装送行。夫人亦出，嘱婢善事先生，又谓<u>徐</u> 曰：“从此尤宜谨秘，彼此遭逢诡异，恐好事者造言也。”<u>徐</u> 诺而别，与婢共骑。至馆，独处一室，与同栖止。或客至，婢不避，人亦不之见也。偶有所欲，意一萌，而婢已致之。又善巫，一挼挲而疴立愈。清明归，至墓所，婢辞而下。<u>徐</u> 嘱代谢夫人，曰：“诺。”遂没。数日反，方拟展墓，见婢华妆坐树下，因与俱发。终岁往还，如此为常。欲携同归，执不可。岁杪，辞馆归，相订后期。婢送至前坐处，指石堆曰：“此妾墓也。夫人未出阁时，便从服役，夭殂瘗此。如再过，以炷香相吊，当得复会。”</p>
<p>别归，怀思颇苦，敬往祝之，殊无影响。乃市榇发冢，意将载骨归葬，以寄恋慕。穴开自入，则见颜色如生，肤虽未朽，而衣败若灰，头上玉饰金钏，都如新制。又视腰间，裹黄金数铤，卷怀之。始解袍覆尸，抱入材内，赁舆载归。停诸别第，饰以绣裳，独宿其旁，冀有灵应。忽<u>爱奴</u> 自外入，笑曰：“劫坟贼在此耶！”<u>徐</u> 惊喜慰问，婢曰：“向从夫人往<u>东昌</u> ，三日既归，则舍宇已空。频蒙相邀，所以不肯相从者，以少受夫人重恩，不忍离逷耳。今既劫我来，即速瘗葬，便见厚德。”<u>徐</u> 问：“古人有百年复生者，今芳体如故，何不效之？”叹曰：“此有定数。世传灵迹，半涉幻妄。要欲复起动履，亦复何难？但不能类生人，故不必也。”乃启棺入，尸即自起，亭亭可爱。探其怀，则冷若冰雪。遂将入棺复卧，<u>徐</u> 强止之。婢曰：“妾过蒙夫人宠，主人自异域来，得黄金数万，妾窃取之，亦不甚追问。后濒危，又无戚属，遂藏以自殉。夫人痛妾夭谢，又以宝饰入敛。身所以不朽者，不过得金宝之余气耳。若在人世，岂能久乎？必欲如此，切勿强以饮食，若使灵气一散，则游魂亦消矣。”<u>徐</u> 乃构精舍，与共寝处。笑语一如常人，但不食不息，不见生人。年余，<u>徐</u> 饮薄醉，执残沥强灌之，立刻倒地，口中血水流溢，终日而尸已变。哀悔无及，厚葬之。</p>
<p> <u>异史氏</u> 曰：“夫人教子，无异人世，而所以待师者何厚也！不亦贤乎！余谓艳尸不如雅鬼，乃以措大之俗莽，致灵物不享其年，惜哉！”</p>
<p> <u>章丘</u> <u>朱生</u> ，素刚鲠，设帐于某贡士家。每谴弟子，内辄遣婢为乞免，不听。一日，亲诣窗外，与<u>朱</u> 关说。<u>朱</u> 怒，执界方，大骂而出。妇惧而奔，<u>朱</u> 追之，自后横击臀股，锵然作皮肉声。一何可笑！</p>
<p> <u>长山</u> 某，每延师，必以一年束金，合终岁之虚盈，计每日得如干数，又以师离斋、归斋之日，详记为籍，岁终，则公同按日而乘除之。<u>马生</u> 馆其家，初见操珠盘来，得故甚骇。既而暗生一术，反嗔为喜，听其覆算不少校。翁大悦，坚订来岁之约。<u>马</u> 辞以故，遂荐一生乖谬者自代。及就馆，动辄诟骂，翁无奈，悉含忍之。岁杪，携珠盘至。生勃然忿极，姑听其算。翁又以途中日尽归于西，生不受，拨珠归东。两争不决，操戈相向，两人破头烂额而赴公庭焉。</p>
<h2 id='chapter_9_009'>单父宰</h2>
<p> <u>青州</u> 民某，五旬余，继娶少妇。二子恐其复育，乘父醉，潜割睾丸而药糁之。父觉，托病不言。久之，创渐平。忽入室，刀缝绽裂，血溢不止，寻毙。妻知其故，讼于官。官械其子，果伏。骇曰：“余今为<u>单父宰</u> 矣！”并诛之。</p>
<p>邑有<u>王生</u> 者，娶月余而出其妻。妻父讼之。时<u>淄</u> 宰<u>辛公</u> ，问<u>王</u> 何故出妻。答云：“不可说。”固诘之，曰：“以其不能产育耳。”公曰：“妄哉！月余新妇，何知不产？”忸怩久之，告曰：“其阴甚偏。”公笑曰：“是则偏之为害，而家之所以不齐也。”此可与<u>单父宰</u> 并传一笑。</p>
<h2 id='chapter_9_010'>孙必振</h2>
<p> <u>孙必振</u> 渡江，值大风雷，舟船荡摇，同舟大恐。忽见金甲神立云中，手持金字牌下示。诸人共仰视之，上书“<u>孙必振</u> ”三字，甚真。众谓<u>孙</u> ：“必汝有犯天谴，请自为一舟，勿相累。”<u>孙</u> 尚无言，众不待其肯可，视旁有小舟，共推置其上。<u>孙</u> 既登舟，回首，则前舟覆矣。</p>
<h2 id='chapter_9_011'>邑人</h2>
<p>邑有乡人，素无赖。一日，晨起，有二人摄之去。至市头，见屠人以半猪悬架上，二人便极力推挤之，忽觉身与肉合，二人亦径去。少间，屠人卖肉，操刀断割，遂觉一刀一痛，彻于骨髓。后有邻翁来市肉，苦争低昂，添脂搭肉，片片碎割，其苦更惨。肉尽，乃寻途归，归时，日已向辰。家人谓其晏起，乃细述所遭。呼邻问之，则市肉方归，言其片数、斤数毫发不爽。崇朝之间，已受凌迟一度，不亦奇哉！</p>
<h2 id='chapter_9_012'>元宝</h2>
<p> <u>广东</u> 临江山崖巉岩，常有元宝嵌石上。崖下波涌，舟不可泊。或荡桨近摘之，则牢不可动，若其人数应得此，则一摘即落，回首已复生矣。</p>
<h2 id='chapter_9_013'>研石</h2>
<p> <u>王仲超</u> 言：<u>洞庭</u> <u>君山</u> 间有石洞，高可容舟，深暗不测，湖水出入其中。尝秉烛泛舟而入，见两壁皆黑石，其色如漆，按之而软。出刀割之，如切硬腐，随意制为研。既出，见风则坚凝过于他石。试之墨，大佳。估舟游楫，往来甚众，中有佳石，不知取用，亦赖好奇者之品题也。</p>
<h2 id='chapter_9_014'>武夷</h2>
<p> <u>武夷山</u> 有削壁千仞，人每于下拾沈香玉块焉。太守闻之，督数百人作云梯，将造顶以觇其异，三年始成。太守登之，将及巅，见大足伸下，一拇指粗于捣衣杵，大声曰：“不下，将堕矣！”大惊，疾下。才至地，则架木朽折，崩坠无遗。</p>
<h2 id='chapter_9_015'>大鼠</h2>
<p> <u>万历</u> 间，宫中有鼠，大与猫等，为害甚剧。遍求民间佳猫捕制之，辄被噉食。适异国来贡狮猫，毛白如雪。抱投鼠屋，阖其扉，潜窥之。猫蹲良久，鼠逡巡自穴中出，见猫，怒奔之。猫避登几上，鼠亦登，猫则跃下。如此往复，不啻百次。众咸谓猫怯，以为是无能为者。既而鼠跳掷渐迟，硕腹似喘，蹲地上少休。猫即疾下，爪掬顶毛，口龁首领，辗转争持，猫声呜呜，鼠声啾啾。启扉急视，则鼠首已嚼碎矣。然后知猫之避，非怯也，待其惰也。彼出则归，彼归则复，用此智耳。噫！匹夫按剑，何异鼠乎！</p>
<h2 id='chapter_9_016'>张不量</h2>
<p>贾人某，至<u>直隶</u> 界，忽大雨雹，伏禾中。闻空中云：“此<u>张不量</u> 田，勿伤其稼。”贾私意<u>张</u> 氏既云“不良”，何反佑护？雹止，入村，访问其人，且问取名之义。盖<u>张</u> 素封，积粟甚富。每春间贫民就贷，偿时多寡不校，悉纳之，未尝执概取盈，故名“不量”，非不良也。众趋田中，见稞穗摧折如麻，独<u>张</u> 氏诸田无恙。</p>
<h2 id='chapter_9_017'>牧竖</h2>
<p>两牧竖入山至狼穴，穴有小狼二，谋分捉之。各登一树，相去数十步。少顷，大狼至，入穴失子，意甚仓皇。竖于树上扭小狼蹄耳故令嗥，大狼闻声仰视，怒奔树下，号且爬抓。其一竖又在彼树致小狼鸣急，狼辍声四顾，始望见之，乃舍此趋彼，跑号如前状。前树又鸣，又转奔之。口无停声，足无停趾，数十往复，奔渐迟，声渐弱，既而奄奄僵卧，久之不动。竖下视之，气已绝矣。</p>
<p>今有豪强子，怒目按剑，若将搏噬，为所怒者，乃阖扇去。豪力尽声嘶，更无敌者，岂不畅然自雄？不知此禽兽之威，人故弄之以为戏耳。</p>
<h2 id='chapter_9_018'>富翁</h2>
<p>富翁某，商贾多贷其赀。一日出，有少年从马后，问之，亦假本者。翁诺之。至家，适几上有钱数十，少年即以手叠钱，高下堆垒之。翁谢去，竟不与赀。或问故，翁曰：“此人必善博，非端人也。所熟之技，不觉形于手足矣。”访之果然。</p>
<h2 id='chapter_9_019'>王司马</h2>
<p> <u>新城王</u> 大司马<u>霁宇</u> 镇北边时，常使匠人铸一大杆刀，阔盈尺，重百钧。每按边，辄使四人扛之。卤簿所止，则置地上，故令北人捉之，力撼不可少动。司马阴以桐木依样为刀，宽狭大小无异，贴以银箔，时于马上舞动。诸部落望见，无不震悚。又于边外埋苇薄为界，横斜十余里，状若藩篱，扬言曰：“此吾长城也。”北兵至，悉拔而火之。司马又置之。既而三火，乃以炮石伏机其下，北兵焚薄，药石尽发，死伤甚众。既遁去，司马设薄如前。北兵遥望皆却走，以故帖服若神。后司马乞骸归，塞上复警。召再起，司马时年八十有三，力疾陛辞。上慰之曰：“但烦卿卧治耳。”于是司马复至边。每止处，辄卧幛中。北人闻司马至，皆不信，因假议和，将验真伪。启帘，见司马坦卧，皆望榻伏拜，挢舌而退。</p>
<h2 id='chapter_9_020'>岳神</h2>
<p> <u>扬州</u> 提同知，夜梦岳神召之，词色愤怒。仰见一人侍神侧，少为缓颊。醒而恶之。早诣<u>岳庙</u> ，默作祈禳。既出，见药肆—人，绝肖所见。问之，知为医生。既归，暴病，特遣人聘之。至则出方为剂，暮服之，中夜而卒。或言：阎罗王与<u>东岳</u> 天子，日遣侍者男女十万八千众，分布天下作巫医，名<u>勾魂使者</u> 。用药者不可不察也！</p>
<h2 id='chapter_9_021'>小梅</h2>
<p> <u>蒙阴</u> <u>王慕贞</u> ，世家子也。偶游<u>江</u> <u>浙</u> ，见媪哭于途，诘之。言：“先夫止遗一子，今犯死刑，谁有能出之者？”<u>王</u> 素慷慨，志其姓名，出橐中金为之斡旋，竟释其罪。其人出，闻<u>王</u> 之救己也，茫然不解其故，访诣旅邸，感泣谢问。<u>王</u> 曰：“无他，怜汝母老耳。”其人大骇曰：“母故已久。”<u>王</u> 亦异之。抵暮，媪来申谢，<u>王</u> 咎其谬诬。媪曰：“实相告，我东山老狐也。二十年前曾与儿父有一夕之好，故不忍其鬼之馁也。”<u>王</u> 悚然起敬，再欲诘之，已杳。</p>
<p>先是，<u>王</u> 妻贤而好佛，不茹荤酒，治洁室，悬观音像，以无子，日日焚祷其中。而神又最灵，辄示梦，教人趋避，以故家中事皆取决焉。后有疾，綦笃，移榻其中，又别设锦裀于内室而扃其户，若有所伺。<u>王</u> 以为惑，而以其疾势昏瞀，不忍伤之。卧病二年，恶嚣，常屏人独寝。潜听之，似与人语，启门视之，又寂然。病中他无所虑，有女十四岁，惟日催治装遣嫁。既醮，呼<u>王</u> 至榻前，执手曰：“今诀矣！初病时，菩萨告我，命当速死，念不了者，幼女未嫁，因赐少药，俾延息以待。去岁，菩萨将回南海，留案前侍女<u>小梅</u> ，为妾服役。今将死，薄命人又无所出。<u>保儿</u> ，妾所怜爱，恐娶悍怒之妇，令其子母失所。<u>小梅</u> 姿容秀美，又温淑，即以为继室可也。”盖<u>王</u> 有妾，生一子，名<u>保儿</u> 。<u>王</u> 以其言荒唐，曰：“卿素敬者神，今出此言，不已亵乎？”答云：“<u>小梅</u> 事我年余，相忘形骸，我已婉求之矣。”问：“<u>小梅</u> 何处？”曰：“室中非耶？”方欲再诘，闭目已逝。</p>
<p> <u>王</u> 夜守灵帏，闻室中隐隐啜泣，大骇，疑为鬼。唤诸婢妾启钥视之，则二八丽者，缞服在室。众以为神，共罗拜之，女敛涕扶掖。<u>王</u> 凝注之，俛首而已。王曰：“如果亡室之言非妄，请即上堂，受儿女朝谒。如其不可，仆亦不敢妄想，以取罪过。”女然出，竟登北堂。<u>王</u> 使婢为设坐南向，<u>王</u> 先拜，女亦答拜；下而长幼卑贱，以次伏叩，女庄容坐受；惟妾至，则挽之。自夫人卧病，婢惰奴偷，家久替。众参已，肃肃列侍。女曰：“我感夫人盛意，羁留人间，又以大事相委，汝辈宜各洗心，为主效力，从前愆尤，悉不计校，不然，莫谓室无人也！”共视座上，真如悬观音图像，时被微风吹动。闻言悚惕，哄然并诺。女乃排拨丧务，一切井井，由是大小无敢懈者。女终日经纪内外，<u>王</u> 将有作，亦禀白而行，然虽一夕数见，并不交一私语。</p>
<p>既殡，<u>王</u> 欲申前约，不敢径告，嘱妾微示意。女曰：“妾受夫人谆嘱，义不容辞，但匹配大礼，不得草草。年伯<u>黄先生</u> ，位尊德重，求使主<u>秦</u> <u>晋</u> 之盟，则惟命是听。”时<u>沂水</u> <u>黄太仆</u> ，致仕闲居，于<u>王</u> 为父执，往来最善。<u>王</u> 即亲诣，以实告。<u>黄</u> 奇之，即与同来。女闻，即出展拜。<u>黄</u> 一见，惊为天人，逊谢不敢当礼，既而助妆优厚，成礼乃去。女馈遗枕履，若奉舅姑，由此交益亲。合卺后，<u>王</u> 终以神故，亵中带肃，时研诘菩萨起居。女笑曰：“君亦太愚，焉有正直之神，而下婚尘世者？”<u>王</u> 力审所自，女曰：“不必研穷，既以为神，朝夕供养，自无殃咎。”</p>
<p>女御下常宽，非笑不语。然婢贱戏狎时，遥见之，则默默无声。女笑谕曰：“岂尔辈尚以我为神耶？我何神哉！实为夫人姨妹，少相交好，姊病见思，阴使南村<u>王姥</u> 招我来。第以日近姊夫，有男女之嫌，故托为神道，闭内室中，其实何神。”众犹不信，而日侍边傍，见其举动，不少异于常人，浮言渐息。然即顽奴钝婢，<u>王</u> 素挞楚所不能化者，女一言无不乐于奉命。皆云：“并不自知。实非畏之，但睹其貌，则必自柔，故不忍拂其意耳。”以此百废具举。数年中，田地连阡，仓廪万石矣。</p>
<p>又数年，妾产一女，女生一子。子生，左臂有朱点，因字<u>小红</u> 。弥月，女使<u>王</u> 盛筵招<u>黄</u> 。<u>黄</u> 贺仪丰渥，但辞以耄，不能远涉。女遣两媪，强邀之，<u>黄</u> 始至。抱儿出，袒其左臂，以示命名之意，又再三问其吉凶。<u>黄</u> 笑曰：“此喜红也，可增一字，名<u>喜红</u> 。”女大悦，更出展叩。是日，鼓乐充庭，贵戚如市。<u>黄</u> 留三日始去。</p>
<p>忽门外有舆马来，逆女归宁。向十余年，并无瓜葛，共议之，而女若不闻。理妆竟，抱子于怀，要<u>王</u> 相送，<u>王</u> 从之。至二三十里许，寂无行人，女停舆，呼<u>王</u> 下骑，屏人与语，曰：“<u>王郎</u> <u>王郎</u> ，会短离长，谓可悲否？”<u>王</u> 惊问故，女曰：“君谓妾何人也？”答曰：“不知。”女曰：“<u>江南</u> 拯一死罪，有之乎？”曰：“有。”曰：“哭于路者吾母也，感义而思所报，乃因夫人好佛，附为神道，实将以妾报君也。今幸生此襁褓物，此愿已慰。妾视君晦运将来，此儿在家，恐不能育，故借归宁，解儿厄难。君记取，家有死口时，当于晨鸡初唱，诣西河柳堤上，见有挑葵花灯来者，遮道苦求，可免灾难。”<u>王</u> 曰：“诺。”因讯归期。女云：“不可预定。要当牢记吾言，后会亦不远也。”临别，执手怆然交涕。俄登舆，疾若风。<u>王</u> 望之不见，始返。</p>
<p>经六七年，绝无音问。忽四乡瘟疫流行，死者甚众，一婢病三日死。<u>王</u> 念曩嘱，颇以关心。是日与客饮，大醉而睡。既醒，闻鸡鸣，急起至堤头，见灯光闪烁，适已过去。急迫之，止隔百步许，愈追愈远，渐不可见，懊恨而返。数日暴病，寻卒。<u>王</u> 族多无赖，共凭陵其孤寡，田禾树木，公然伐取，家日陵替。逾岁，<u>保儿</u> 又殇，一家更无所主。族人益横，割裂田产，厩中牛马俱空。又欲瓜分第宅，以妾居故，遂将数人来，强夺鬻之。妾恋幼女，母子环泣，惨动邻里。</p>
<p>方危难间，俄闻门外有肩舆入，共觇，则女引小郎自车中出。四顾人纷如市，问：“此何人？”妾哭诉其由。女颜色惨变，便唤从来仆役，关门下钥。众欲抗拒，而手中若痿。女令一一收缚，系诸廊柱，日与薄粥三瓯。即遣老仆奔告<u>黄公</u> ，然后入室哀泣。泣已，谓妾曰：“此天数也。已期前月来，适以母病耽延，遂至于今。不谓转盼间已成邱墟！”问旧时婢媪，则皆被族人掠去，又益欷歔。越日，婢仆闻女至，皆自遁归，相见无不流涕。所絷族人，共噪儿非<u>慕贞</u> 体胤，女亦不置辨。既而<u>黄公</u> 至，女引儿出迎。<u>黄</u> 握儿臂，便捋左袂，见朱记宛然，因袒示众人，以证其确。乃细审失物，登簿记名，亲诣邑令，令拘无赖辈，各笞四十，械禁严追。不数日，田地马牛，悉归故主。<u>黄</u> 将归，女引儿泣拜曰：“妾非世间人，叔父所知也。今以此子委叔父矣。”<u>黄</u> 曰：“老夫一息尚在，无不为区处。”<u>黄</u> 去，女盘查就绪，托儿于妾，乃具馔为夫祭扫，半日不返。视之，则杯馔犹陈，而人杳矣。</p>
<p> <u>异史氏</u> 曰：“不绝人嗣者，人亦不绝其嗣，此人也而实天也。至座有良朋，车裘可共，迨宿莽既滋，妻子陵夷，则车中人望望然去之矣。死友而不忍忘，感恩而思所报，独何人哉！狐乎！倘尔多财，吾为尔宰。”</p>
<h2 id='chapter_9_022'>药僧</h2>
<p> <u>济宁</u> 某，偶于野寺外，见一游僧，向阳扪虱，杖挂葫芦，似卖药者。因戏曰：“和尚亦卖房中丹否？”僧曰：“有。弱者可强，微者可巨，立刻见效，不俟经宿。”某喜求之。僧解衲角，出药一丸，如黍大，令吞之。约半炊时，下部暴长，逾刻自扪，增于旧者三之一。心犹未足，窥僧起遗，窃解衲，拈二三丸并吞之。俄觉肤若裂，筋若抽，项缩腰橐，而阴长不已。大惧，无法。僧返，见其状，惊曰：“子必窃吾药矣！”急与一丸，始觉休止。解衣自视，则几与两股鼎足而三矣。缩颈蹒跚而归，父母皆不能识。从此为废物，日卧街上，多见之者。</p>
<h2 id='chapter_9_023'>于中丞</h2>
<p> <u>于</u> 中丞<u>成龙</u> ，按部至<u>高邮</u> 。适巨绅家将嫁女，妆奁甚富，夜被穿窬席卷而去。刺史无术。公令诸门尽闭，止留一门放行人出入，吏目守之，严搜装载。又出示谕阖城户口，各归第宅，候次日查点搜掘，务得赃物所在。乃阴嘱吏目：设有城门中出入至再者，捉之。过午，得二人，一身之外，并无行装。公曰：“此真盗也。”二人诡辨不已。公令解衣搜之，见袍服内着女衣二袭，皆奁中物也。盖恐次日大搜，急于移置，而物多难携，故密着而屡出之也。</p>
<p>又公为宰时，至邻邑，早旦经郭外，见二人以床舁病人，覆大被，枕上露发，发上簪凤钗一股，侧眠床上。有三四健男夹随之，时更番以手拥被，令压身底，似恐风入。少顷，息肩路侧，又使二人更相为荷。<u>于公</u> 过，遣隶回问之，云是妹子垂危，将送归夫家。公行二三里，又遣隶回，视其所入何村。隶尾之，至一村舍，两男子迎之而入。还以白公。公谓其邑宰：“城中得无有劫寇否？”宰曰：“无之。”时功令严，上下讳盗，故即被盗贼劫杀，亦隐忍而不敢言。公就馆舍，嘱家人细访之，果有富室被强寇入家，炮烙而死。公唤其子来，诘其状。子固不承。公曰：“我已代捕大盗在此，非有他也。”子乃顿首哀泣，求为死者雪恨。公叩关往见邑宰，差健役四鼓出城，直至村舍，捕得八人，一鞫而伏。诘其病妇何人，盗供：“是夜同在勾栏，故与妓女合谋，置金床上，令抱卧至窝处始瓜分耳。”共服<u>于公</u> 之神。或问所以能知之故。公曰：“此甚易解，但人不关心耳。岂有少妇在床，而容入手衾底者。且易肩而行，其势甚重，交手护之，则知其中必有物矣。若病妇昏愦而至，必有妇人倚门而迎，止见男子，并不惊问一言，是以确知其为盗也。”</p>
<h2 id='chapter_9_024'>皂隶</h2>
<p> <u>万历</u> 间，<u>历城</u> 令梦城隍索人服役，即以皂隶八人书姓名于牒，焚庙中。至夜，八人皆死。庙东有酒肆，肆主故与一隶有素。会夜来沽酒，问：“款何客？”答云：“僚友甚多，沽一尊少叙姓名耳。”质明，见他役，始知其人已死。入庙启扉，则瓶在焉，贮酒如故。归视所与钱，皆纸灰也。令肖八像于庙。诸役得差，皆先酬之乃行，不然，必遭笞谴。</p>
<h2 id='chapter_9_025'>绩女</h2>
<p> <u>绍兴</u> 有寡媪夜绩，忽一少女推扉入，笑曰：“老姥无乃劳乎？”视之，年十八九，仪容秀美，袍服炫丽。媪惊问：“何来？”女曰：“怜媪独居，故来相伴。”媪疑为侯门亡人，苦相诘。女曰：“媪勿惧，妾之孤，亦犹媪也。我爱媪洁，故相就，两免岑寂，固不佳耶？”媪又疑为狐，默然犹豫。女竟升床代绩，曰：“媪无忧，此等生活，妾优为之，定不以口腹相累。”媪见其温婉可爱，遂安之。</p>
<p>夜深，谓媪曰：“携来衾枕，尚在门外，出溲时，烦捉之。”媪出，果得衣一裹。女解陈榻上，不知是何等锦绣，香滑无比。媪亦设布被，与女同榻。罗衿甫解，异香满室。既寝，媪私念：遇此佳人，可惜身非男子。女子枕边笑曰：“姥七旬，犹妄想耶？”媪曰：“无之。”女曰：“既不妄想，奈何欲作男子？”媪愈知为狐，大惧。女又笑曰：“愿作男子，何心而又惧我耶？”媪益恐，股战摇床。女曰：“嗟乎！胆如此大，还欲作男子！实相告，我真仙人，然非祸汝者。但须谨言，衣食自足。”媪早起，拜于床下。女出臂挽之，臂腻如脂，热香喷溢，肌一着人，觉皮肤松快。媪心动，复涉遐想。女哂曰：“婆子战栗才止，心又何处去矣！使作丈夫，当为情死。”媪曰：“使是丈夫，今夜那得不死！”由是两心浃洽，日同操作。视所绩，匀细生光，织为布，晶莹如锦，价较常三倍。媪出，则扃其户，有访媪者，辄于他室应之。居半载，无知者。</p>
<p>后媪渐泄于所亲，里中姊妹行皆托媪以求见。女让曰：“汝言不慎，我将不能久居矣。”媪悔失言，深自责。而求见者日益众，至有以势迫媪者。媪涕泣自陈，女曰：“若诸女伴，见亦无妨，恐有轻薄儿，将见狎侮。”媪复哀恳，始许之。越日，老媪少女，香烟相属于道。女厌其烦，无贵贱，悉不交语，惟默然端坐，以听朝参而已。乡中少年闻其美，神魂倾动，媪悉绝之。</p>
<p>有<u>费生</u> 者，邑之名士，倾其产，以重金啖媪。媪诺，为之请。女已知之，责曰：“汝卖我耶！”媪伏地自投。女曰：“汝贪其赂，我感其痴，可以一见。然而缘分尽矣。”媪又伏叩。女约以明日。生闻之，喜，具香烛而往，入门长揖。女帘内与语，问：“君破产相见，将何以教妾也？”生曰：“实不敢他有所干，只以<u>王嫱</u> 、<u>西子</u> ，徒得传闻，如不以冥顽见弃，俾得一阔眼界，下愿已足。若休咎自有定数，非所乐闻。”忽见布幕之中，容光射露，翠黛朱樱，无不毕现，似无帘幌之隔者。生意眩神驰，不觉倾拜。拜已而起，则厚幕沉沉，闻声不见矣。悒怅间，窃恨未睹下体，俄见帘下绣履双翘，瘦不盈指。生又拜。帘中语曰：“君归休！妾体惰矣！”媪延生别室，烹茶为供。生题<span class="kindle-cn-specialtext-double">南乡子</span> 一调于壁云：</p>
<p class="kindle-cn-para-2em-indent kindle-cn-kai">隐约画帘前，三寸凌波玉笋尖。点地分明，莲瓣落纤纤，再着重台更可怜。 花衬凤头弯，入握应知软似绵。但愿化为蝴蝶去裙边，一嗅余香死亦甜。</p>
<p>题毕而去。女览题不悦，谓媪曰：“我言缘分已尽，今不妄矣。”媪伏地请罪。女曰：“罪不尽在汝。我偶堕情障，以色身示人，遂被淫词污亵，此皆自取，于汝何尤。若不速迁，恐陷身情窟，转劫难出矣。”遂襆被出。媪追挽之，转瞬已失。</p>
<h2 id='chapter_9_026'>红毛毡</h2>
<p> <u>红毛国</u> ，旧许与中国相贸易。边帅见其众，不许登岸。红毛人固请：“赐一毡地足矣。”帅思一毡所容无几，许之。其人置毡岸上，仅容二人；拉之，容四五人；且拉且登，顷刻毡大亩许，已数百人矣。短刃并发，出于不意，被掠数里而去。</p>
<h2 id='chapter_9_027'>抽肠</h2>
<p> <u>莱阳</u> 民某昼卧，见一男子与妇人握手入。妇黄肿，腰粗欲仰，意象愁苦。男子促之曰：“来，来！”某意其苟合者，因假睡以窥所为。既入，似不见榻上有人，又促曰：“速之！”妇便自坦胸怀，露其腹，腹大如鼓。男子出屠刀一把，用力刺入，从心下直剖至脐，蚩蚩有声。某大惧，不敢喘息。而妇人攒眉忍受，未尝少呻。男子口衔刀入手于腹，捉肠挂肘际，且挂且抽，顷刻满臂。乃以刀断之，举置几上，还复抽之。几既满，悬椅上，椅又满，乃肘数十盘，如渔人举网状，望某首边一掷。觉一阵热腥，面目喉鬲覆压无缝。某不能复忍，以手推肠，大号起奔。肠堕榻前，两足被絷，冥然而倒。家人趋视，但见身绕猪脏，既入审顾，则初无所有。众各自谓目眩，未尝骇异。及某述所见，始共奇之。而室中并无痕迹，惟数日血腥不散。</p>
<h2 id='chapter_9_028'>张鸿渐</h2>
<p> <u>张鸿渐</u> ，<u>永平</u> 人，年十八，为郡名士。时<u>卢龙</u> 令<u>赵某</u> 贪暴，人民共苦之。有<u>范生</u> 被杖毙，同学忿其冤，将鸣部院，求<u>张</u> 为刀笔之词，约其共事。<u>张</u> 许之。妻<u>方氏</u> ，美而贤，闻其谋，谏曰：“大凡秀才作事，可以共胜，而不可以共败。胜则人人贪天功，一败则纷然瓦解，不能成聚。今势力世界，曲直难以理定，君又孤，脱有翻覆，急难者谁也！”<u>张</u> 服其言，悔之，乃婉谢诸生，但为创词而去。质审一过，无所可否。<u>赵</u> 以巨金纳大僚，诸生坐结党被收，又追捉刀人。</p>
<p> <u>张</u> 惧，亡去。至<u>凤翔</u> 界，资斧断绝。日既暮，踟躇旷野，无所归宿。欻睹小村，趋之。老媪方出阖扉，见生，问所欲为，<u>张</u> 以实告。妪曰：“饮食床榻，此都细事，但家无男子，不便留客。”<u>张</u> 曰：“仆亦不敢过望，但容寄宿门内，得避虎狼足矣。”妪乃令入，闭门，授以草荐，嘱曰：“我怜客无归，私容止宿，未明宜早去，恐吾家小娘子闻知，将便怪罪。”妪去，<u>张</u> 倚壁假寐。忽有笼灯晃耀，见妪导一女郎出。<u>张</u> 急避暗处，微窥之，二十许丽人也。及门，见草荐，诘妪，妪实告之。女怒曰：“一门细弱，何得容纳匪人！”即问：“其人焉往？”<u>张</u> 惧，出伏阶下。女审诘邦族，色稍霁，曰：“幸是风雅士，不妨相留。然老奴竟不关白，此等草草，岂所以待君子！”命妪引客入舍。俄顷，罗酒浆，品物精洁，既而设锦裀于榻。<u>张</u> 甚德之，因私询其姓氏。妪曰：“吾家<u>施</u> 氏，太翁、夫人俱谢世，止遗三女。适所见，长姑<u>舜华</u> 也。”妪去。</p>
<p> <u>张</u> 视几上有<span class="kindle-cn-specialtext-double">南华经注</span> ，因取就枕上，伏榻翻阅。忽<u>舜华</u> 推扉入。<u>张</u> 释卷，搜觅冠履。女即榻捺坐曰：“无须，无须！”因近榻坐，觍然曰：“妾以君风流才士，欲以门户相托，遂犯瓜李之嫌。得不相遐弃否？”<u>张</u> 皇然不知所对，但云：“不相诳，小生家中，固有妻耳。”女笑曰：“此亦见君诚笃，顾亦不妨。既不嫌憎，明日当烦媒妁。”言已，欲去。<u>张</u> 探身挽之，女亦遂留。未曙即起，以金赠<u>张</u> ，曰：“君持作临眺之资。向暮，宜晚来，恐傍人所窥。”<u>张</u> 如其言，早出晏归，半年以为常。</p>
<p>一日，归颇早，至其处，村舍全无，不胜惊怪。方徘徊间，闻媪云：“来何早也！”一转盼间，则院落如故，身固已在室中矣，益异之。<u>舜华</u> 自内出，笑曰：“君疑妾耶？实对君言：妾，狐仙也，与君固有夙缘。如必见怪，请即别。”<u>张</u> 恋其美，亦安之。夜谓女曰：“卿既仙人，当千里一息耳。小生离家三年，念妻孥不去心，能携我一归乎？”女似不悦，曰：“琴瑟之情，妾自分于君为笃。君守此念彼，是相对绸缪者，皆妄也！”<u>张</u> 谢曰：“卿何出此言！谚云：‘一日夫妻，百日恩义。’后日归念卿时，亦犹今日之念彼也。设得新忘故，卿何取焉？”女乃笑曰：“妾有褊心，于妾，愿君之不忘；于人，愿君之忘之也。然欲暂归，此复何难，君家咫尺耳。”</p>
<p>遂把袂出门，见道路昏暗，<u>张</u> 逡巡不前。女曳之走，无几时，曰：“至矣。君归，妾且去。”<u>张</u> 停足细认，果见家门。逾垝垣入，见室中灯火犹荧。近以两指弹扉，内问为谁，<u>张</u> 具道所来。内秉烛启关，真<u>方氏</u> 也。两相惊喜，握手入帷。见儿卧床上，慨然曰：“我去时儿才及膝，今身长如许矣！”夫妇依倚，恍如梦寐。<u>张</u> 历述所遭。问及讼狱，始知诸生有瘐死者，有远徙者，益服妻之远见。<u>方</u> 纵体入怀，曰：“君有佳耦，想不复念孤衾中有零涕人矣！”<u>张</u> 曰：“不念，胡以来也？我与彼虽云情好，终非同类，独其恩义难忘耳。”<u>方</u> 曰：“君以我何人也？”<u>张</u> 审视，竟非<u>方氏</u> ，乃<u>舜华</u> 也。以手探儿，一竹夫人耳。大惭无语。女曰：“君心可知矣！分当自此绝矣，犹幸未忘恩义，差足自赎。”</p>
<p>过二三日，忽曰：“妾思痴情恋人，终无意味。君日怨我不相送，今适欲至都，便道可以同去。”乃向床头取竹夫人共跨之，令闭两眸，觉离地不远，风声飕飕。移时，寻落。女曰：“从此别矣。”方将订嘱，女去已渺。怅立少时，闻村犬鸣吠，苍茫中见树木屋庐，皆故里景物，循途而归。逾垣叩户，宛若前状。<u>方氏</u> 惊起，不信夫归，诘证确实，始挑灯呜咽而出。既相见，涕不可仰。<u>张</u> 犹疑<u>舜华</u> 之幻弄也，又见床卧一儿，如昨夕，因笑曰：“竹夫人又携入耶？”<u>方氏</u> 不解，变色曰：“妾望君如岁，枕上啼痕固在也。甫能相见，全无悲恋之情，何以为心矣！”<u>张</u> 察其情真，始执臂欷歔，具言其详。问讼案所结，并如<u>舜华</u> 言。</p>
<p>方相感慨，闻门外有履声，问之不应。盖里中有恶少，久窥<u>方</u> 艳，是夜自别村归，遥见一人逾垣去，谓必赴淫约者，尾之入。甲故不甚识<u>张</u> ，但伏听之。及<u>方氏</u> 亟问，乃曰：“室中何人也？”<u>方</u> 讳言：“无之。”甲言：“窃听已久，敬将以执奸耳。”<u>方</u> 不得已，以实告。甲曰：“<u>张鸿渐</u> 大案未消，即使归家，亦当缚送官府。”<u>方</u> 苦哀之，甲词益狎逼。<u>张</u> 忿火中烧，把刀直出，剁甲中颅。甲踣，犹号，又连剁之，遂死。<u>方</u> 曰：“事已至此，罪益加重。君速逃，妾请任其辜。”<u>张</u> 曰：“丈夫死则死耳，焉肯辱妻累子以求活耶！卿无顾虑，但令此子勿断书香，目即瞑矣。”天明，赴县自首。<u>赵</u> 以钦案中人，姑薄惩之。寻由郡解都，械禁颇苦。</p>
<p>途中遇女子跨马过，一老妪捉鞚，盖<u>舜华</u> 也。<u>张</u> 呼妪欲语，泪随声堕。女返辔，手启障纱，讶曰：“表兄也，何至此？”<u>张</u> 略述之。女曰：“依兄平昔，便当掉头不顾，然予不忍也。寒舍不远，即邀公役同临，亦可少助资斧。”从去二三里，见一山村，楼阁高整。女下马入，令妪启舍延客。既而酒炙丰美，似所夙备。又使妪出曰：“家中适无男子，<u>张官人</u> 即向公役多劝数觞，前途倚赖多矣。遣人措办数十金，为官人作费，兼酬两客，尚未至也。”二役窃喜，纵饮，不复言行。日渐暮，二役径醉矣。女出，以手指械，械立脱，曳<u>张</u> 共跨一马，驶如龙。少时，促下，曰：“君止此。妾与妹有<u>青海</u> 之约，又为君逗留一晌，久劳盼注矣。”<u>张</u> 问：“后会何时？”女不答，再问之，推堕马下而去。既晓，问其地，<u>太原</u> 也。遂至郡，赁屋授徒焉。托名<u>宫子迁</u> 。</p>
<p>居十年，访知捕亡寝怠，乃复逡巡东向。既近里门，不敢遽入，俟夜深而后入。及门，则墙垣高固，不复可越，只得以鞭挝门。久之，妻始出问。<u>张</u> 低语之。喜极，纳入，作呵叱声，曰：“都中少用度，即当早归，何得遣汝半夜来？”入室，各道情事，始知二役逃亡未返。言次，帘外一少妇频来，<u>张</u> 问伊谁，曰：“儿妇耳。”问：“儿安在？”曰：“赴郡大比未归。”<u>张</u> 涕下曰：“流离数年，儿已成立，不谓能继书香，卿心血殆尽矣！”话未已，子妇已温酒炊饭，罗列满几。<u>张</u> 喜慰过望。居数日，隐匿房榻，惟恐人知。一夜，方卧，忽闻人语腾沸，捶门甚厉。大惧，并起。闻人言曰：“有后门否？”益惧，急以门扇代梯，送<u>张</u> 夜度垣而出，然后诣门问故，乃报新贵者也。<u>方</u> 大喜，深悔<u>张</u> 遁，不可追挽。</p>
<p> <u>张</u> 是夜越莽穿榛，急不择途，及明，困殆已极。初念本欲向西，问之途人，则去京都通衢不远矣。遂入乡村，意将质衣而食。见一高门，有报条黏壁上，近视，知为<u>许</u> 姓，新孝廉也。顷之，一翁自内出，<u>张</u> 迎揖而告以情。翁见仪貌都雅，知非赚食者，延入相款。因诘所往，<u>张</u> 托言：“设帐都门，归途遇寇。”翁留诲其少子。<u>张</u> 略问官阀，乃京堂林下者，孝廉，其犹子也。月余，孝廉偕一同榜归，云是<u>永平</u> <u>张</u> 姓，十八九少年也。<u>张</u> 以乡、谱俱同，暗中疑是其子，然邑中此姓良多，姑默之。至晚解装，出<span class="kindle-cn-specialtext-double">齿录</span> ，急借披读，真子也，不觉泪下。共惊问之，乃指名曰：“<u>张鸿渐</u> ，即我是也。”备言其由。<u>张孝廉</u> 抱父大哭。<u>许</u> 叔姪慰劝，始收悲以喜。<u>许</u> 即以金帛函字，致告宪台，父子乃同归。</p>
<p> <u>方</u> 自闻报，日以<u>张</u> 在亡为悲，忽白孝廉归，感伤益痛。少时，父子并入，骇如天降，询知其故，始共悲喜。甲父见其子贵，祸心不敢复萌。<u>张</u> 益厚遇之，又历述当年情状，甲父感愧，遂相交好。</p>
<h2 id='chapter_9_029'>太医</h2>
<p> <u>万历</u> 间，<u>孙评事</u> 少孤，母十九岁守节。<u>孙</u> 举进士，而母已死。尝语人曰：“我必博诰命以光泉壤，始不负萱堂苦节。”忽得暴病，綦笃。素与太医善，使人招之。使者出门，而疾益剧，张目曰：“生不能扬名显亲，何以见老母地下乎！”遂卒，目不瞑。</p>
<p>无何，太医至，闻哭声，即入临吊。见其状，异之。家人告以故。太医曰：“欲得诰赠，即亦不难。今皇后旦晚临盆矣，但活十余日，诰命可得。”立命取艾，灸尸一十八处。炷将尽，床上已呻，急灌以药，居然复生。嘱曰：“切记勿食熊虎肉。”共志之，然以此物不常有，颇不关意。既而三日平复，乃从朝贺。</p>
<p>过六七日，果生太子，召赐群臣宴。中使出异品，遍赐文武，白片朱丝，甘美无比。<u>孙</u> 啖之，不知何物。次日，访诸同僚，曰：“熊膰也。”大惊，失色，即刻而病，至家遂卒。</p>
<h2 id='chapter_9_030'>牛飞</h2>
<p>邑人某，购一牛，颇健。夜梦牛生两翼飞去，以为不祥，疑有丧失。牵入市损价售之。以巾裹金，缠臂上。归至半途，见有鹰食残兔，近之甚驯。遂以巾头絷股，臂之。鹰屡摆扑，把捉稍懈，带巾腾去。此虽定数，然不疑梦，不贪拾遗，则走者何遽能飞哉？</p>
<h2 id='chapter_9_031'>王子安</h2>
<p> <u>王子安</u> ，<u>东昌</u> 名士，困于场屋。入闱后，期望甚切。近放榜时，痛饮大醉，归卧内室。忽有人白：“报马来。”<u>王</u> 踉跄起曰：“赏钱十千！”家人因其醉，诳而安之曰：“但请睡，已赏矣。”<u>王</u> 乃眠。俄又有入者曰：“汝中进士矣！”<u>王</u> 自言：“尚未赴都，何得及第？”其人曰：“汝忘之耶？三场毕矣。”<u>王</u> 大喜，起而呼曰：“赏钱十千！”家人又诳之如前。又移时，一人急入曰：“汝殿试翰林，长班在此。”果见二人拜床下，衣冠修洁。<u>王</u> 呼赐酒食，家人又绐之，暗笑其醉而已。久之，<u>王</u> 自念不可不出耀乡里。大呼长班，凡数十呼，无应者。家人笑曰：“暂卧候，寻他去。”又久之，长班果复来。<u>王</u> 捶床顿足，大骂：“钝奴焉往！”长班怒曰：“措大无赖！向与尔戏耳，而真骂耶？”<u>王</u> 怒，骤起扑之，落其帽。<u>王</u> 亦倾跌。妻入，扶之曰：“何醉至此！”<u>王</u> 曰：“长班可恶，我故惩之，何醉也？”妻笑曰：“家中止有一媪，昼为汝炊，夜为汝温足耳。何处长班，伺汝穷骨？”子女皆笑。<u>王</u> 醉亦稍解，忽如梦醒，始知前此之妄。然犹记长班帽落，寻至门后，得一缨帽如盏大，共疑之。自笑曰：“昔人为鬼揶揄，吾今为狐奚落矣。”</p>
<p> <u>异史氏</u> 曰：“秀才入闱，有七似焉：初入时，白足提篮，似丐。唱名时，官呵隶骂，似囚。其归号舍也，孔孔伸头，房房露脚，似秋末之冷蜂。其出场也，神情惝怳，天地异色，似出笼之病鸟。迨望报也，草木皆惊，梦想亦幻。时作一得志想，则顷刻而楼阁俱成；作一失志想，则瞬息而骸骨已朽。此际行坐难安，则似被絷之猱。忽然而飞骑传人，报条无我，此时神色猝变，嗒然若死，则似饵毒之蝇，弄之亦不觉也。初失志，心灰意败，大骂司衡无目，笔墨无灵，势必举案头物而尽炬之；炬之不已，而碎踏之；踏之不已，而投之浊流。从此披发入山，面向石壁，再有以且夫、尝谓之文进我者，定当操戈逐之。无何，日渐远，气渐平，技又渐痒，遂似破卵之鸠，只得衔木营巢，从新另抱矣。如此情况，当局者痛哭欲死，而自旁观者视之，其可笑孰甚焉。<u>王子安</u> 方寸之中，顷刻万绪，想鬼狐窃笑已久，故乘其醉而玩弄之。床头人醒，宁不哑然失笑哉？顾得志之况味，不过须臾。词林诸公，不过经两三须臾耳，<u>子安</u> 一朝而尽尝之，则狐之恩与荐师等。”</p>
<h2 id='chapter_9_032'>刁姓</h2>
<p>有<u>刁</u> 姓者，家无生产，每出卖<u>许负</u> 之术，实无术也。数月一归，则金帛盈橐。共异之。会里人有客于外者，遥见高门内一人，冠华阳巾，言语啁嗻，众妇丛绕之，近视，则<u>刁</u> 也。因微窥所为。见有问者曰：“吾等众人中，有一夫人在，能辨之乎？”盖有一贵妇微服其中，将以验其术也。里人代为<u>刁</u> 窘。<u>刁</u> 从容望空横指曰：“此何难辨。试观贵人顶上，自有云气环绕。”众目不觉集视一人，觇其云气。<u>刁</u> 乃指其人曰：“此真贵人！”众惊以为神。里人归述其诈慧。乃知虽小道，亦必有过人之才，不然，乌能欺耳目、赚金钱，无本而殖哉！</p>
<h2 id='chapter_9_033'>农妇</h2>
<p>邑西磁窑坞有农人妇，勇健如男子，辄为乡中排难解纷，与夫异县而居。夫家<u>高苑</u> ，距<u>淄</u> 百余里，偶一来，信宿便去。妇自赴<u>颜山</u> ，贩陶器为业。有赢余，则施丐者。一夕与邻妇语，忽起曰：“腹少微痛，想孽障欲离身也。”遂去。天明往探之，则见其肩荷酿酒巨甕二，方将入门。随至其室，则有婴儿绷卧。骇问之，盖娩后已负重百里矣。故与北庵尼善，订为姊妹。后闻尼有秽行，忿然操杖，将往挞楚，众苦劝乃止。一日，遇尼于途，遽批之。问：“何罪？”亦不答，拳石交施，至不能号，乃释而去。</p>
<p> <u>异史氏</u> 曰：“世言女中丈夫，犹自知非丈夫也，妇并忘其为巾帼矣。其豪爽自快，与古剑仙无殊，毋亦其夫亦磨镜者流耶？”</p>
<h2 id='chapter_9_034'>金陵乙</h2>
<p> <u>金陵</u> 卖酒人某乙，每酿成，投水而置毒焉，即善饮者，不过数盏，便醉如泥。以此得<u>中山</u> 之名，富致巨金。早起，见一狐醉卧槽边，缚其四肢。方将觅刃，狐已醒，哀曰：“勿见害，请如所求。”遂释之，辗转已化为人。时巷中<u>孙</u> 氏，其长妇患狐为祟，因问之，答云：“是即我也。”乙窥妇娣尤美，求狐携往，狐难之。乙固求之。狐邀乙去，入一洞中，取褐衣授之，曰：“此先兄所遗，着之当可去。”既服而归，家人皆不之见，袭常衣而出，始见之。大喜，与狐同诣<u>孙</u> 氏家。见墙上贴巨符，画蜿蜒如龙。狐惧曰：“和尚大恶，我不往矣！”遂去。乙逡巡近之，则真龙盘壁上，昂首欲飞，大惧亦出。盖<u>孙</u> 觅一异域僧，为之厌胜，授符先归，僧犹未至也。次日，僧来，设坛作法。邻人共观之，乙亦杂处其中。忽变色急奔，状如被捉，至门外，踣地化为狐，四体犹着人衣。将杀之。妻子叩请。僧命牵去，日给饮食，数月寻毙。</p>
<h2 id='chapter_9_035'>郭安</h2>
<p> <u>孙五粒</u> ，有僮仆独宿一室，恍惚被人摄去。至一宫殿，见阎罗在上，视之曰：“误矣，此非是。”因遣送还。既归，大惧，移宿他所。遂有僚仆<u>郭安</u> 者，见榻空闲，因就寝焉。又一仆<u>李禄</u> ，与僮有夙怨，久将甘心，是夜操刀入，扪之，以为僮也，竟杀之。<u>郭</u> 父鸣于官。时<u>陈其善</u> 为邑宰，殊不苦之。<u>郭</u> 哀号，言：“半生止此子，今将何以聊生！”<u>陈</u> 即以<u>李禄</u> 为之子。<u>郭</u> 含冤而退。此不奇于僮之见鬼，而奇于<u>陈</u> 之折狱也。</p>
<p> <u>济</u> 之西邑有杀人者，其妇讼之。令怒，立拘凶犯至，拍案骂曰：“人家好好夫妇，直令寡耶！即以汝配之，亦令汝妻寡守。”遂判合之。此等明决，皆是甲榜所为，他途不能也。而<u>陈</u> 亦尔尔，何途无才！</p>
<h2 id='chapter_9_036'>折狱</h2>
<p>邑之<u>西崖庄</u> ，有<u>贾某</u> 被人杀于途。隔夜，其妻亦自经死。<u>贾</u> 弟鸣于官。时<u>浙江</u> <u>费</u> 公<u>祎祉</u> 令<u>淄</u> ，亲诣验之，见布袱裹银五钱余，尚在腰中，知非为财也者。拘两村邻保审质一过，殊少端绪，并未搒掠，释散归农，但命地约细察，十日一关白而已。逾半年，事渐懈。<u>贾</u> 弟怨公仁柔，上堂屡聒。公怒曰：“汝既不能指名，欲我以桎梏加良民耶！”呵逐而出。<u>贾</u> 弟无所伸诉，愤葬兄嫂。一日，以逋赋故，逮数人至。内一人<u>周成</u> ，惧责，上言钱粮措办已足，即于腰中出银袱，禀公验视。公验已，便问：“汝家何里？”答云：“某村。”又问：“去<u>西崖</u> 几里？”答：“五六里。”“去年被杀<u>贾某</u> ，系汝何人？”答云：“不识其人。”公勃然曰：“汝杀之，尚云不识耶！”<u>周</u> 力辨，不听，严梏之，果伏其罪。</p>
<p>先是，<u>贾</u> 妻<u>王氏</u> ，将诣姻家，惭无钗饰，聒夫使假于邻。夫不肯，妻自假之，颇甚珍重。归途，卸而裹诸袱，纳袖中，既至家，探之已亡。不敢告夫，又无力偿邻，懊恼欲死。是日，<u>周</u> 适拾之，知为<u>贾</u> 妻所遗，窥<u>贾</u> 他出，半夜逾墙，将执以求合。时溽暑，<u>王氏</u> 卧庭中，<u>周</u> 潜就淫之。<u>王氏</u> 觉，大号。<u>周</u> 急止之，留袱纳钗。事已，妇嘱曰：“后勿来，吾家男子恶，犯恐俱死！”<u>周</u> 怒曰：“我挟勾栏数宿之赀，宁一度可偿耶！”妇慰之曰：“我非不愿相交，渠常善病，不如从容以待其死。”<u>周</u> 乃去，于是杀<u>贾</u> ，夜诣妇曰：“今某已被人杀，请如所约。”妇闻大哭，<u>周</u> 惧而逃，天明则妇死矣。公廉得情，以<u>周</u> 抵罪。共服其神，而不知所以能察之故。公曰：“事无难办，要在随处留心耳。初验尸时，见银袱刺万字文，<u>周</u> 袱亦然，是出一手也。及诘之，又云无旧，词貌诡变，是以确知其真凶也。”</p>
<p> <u>异史氏</u> 曰：“世之折狱者，非悠悠置之，则缧系数十人而狼籍之耳。堂上肉鼓吹，喧阗旁午，遂蹙曰：‘我劳心民事也。’云板三敲，则声色并进，难决之词，不复置念，耑待升堂时，祸桑树以烹老龟耳。呜呼！民情何由得哉！余每曰：‘智者不必仁，而仁者则必智，盖用心苦则机关出也。’‘随在留心’之言，可以教天下之宰民社者矣。”</p>
<p>邑人<u>胡成</u> ，与<u>冯安</u> 同里，世有隙。<u>胡</u> 父子强，<u>冯</u> 屈意交欢，<u>胡</u> 终猜之。一日，共饮薄醉，颇倾肝胆。<u>胡</u> 大言：“勿忧贫，百金之产不难致也。”<u>冯</u> 以其家不丰，故嗤之。<u>胡</u> 正色曰：“实相告：昨途遇大商，载厚装来，我颠越于南山眢井中矣。”<u>冯</u> 又笑之。时<u>胡</u> 有妹夫<u>郑伦</u> ，托为说合田产，寄数百金于<u>胡</u> 家，遂尽出以炫<u>冯</u> 。<u>冯</u> 信之。既散，阴以状报邑。公拘<u>胡</u> 对勘，<u>胡</u> 言其实，问<u>郑</u> 及产主皆不讹。乃共验诸眢井。一役缒下，则果有无首之尸在焉。<u>胡</u> 大骇，莫可置辨，但称冤苦。公怒，击喙数十，曰：“确有证据，尚叫屈耶！”以死囚具禁制之。尸戒勿出，惟晓示诸村，使尸主投状。</p>
<p>逾日，有妇人抱状，自言为亡者妻，言：“夫<u>何甲</u> ，揭数百金出作贸易，被<u>胡</u> 杀死。”公曰：“井有死人，恐未必即是汝夫。”妇执言甚坚。公乃命出尸于井，视之，果不妄。妇不敢近，却立而号。公曰：“真犯已得，但骸躯未全。汝暂归，待得死者首，即招报令其抵偿。”遂自狱中唤<u>胡</u> 出，呵曰：“明日不将头至，当械折股！”押去终日而返，诘之，但有号泣。乃以梏具置前作刑势，却又不刑，曰：“想汝当夜扛尸忙迫，不知坠落何处，奈何不细寻之？”<u>胡</u> 哀祈容急觅。公乃问妇：“子女几何？”答曰：“无。”问：“<u>甲</u> 有何戚属？”“但有堂叔一人。”慨然曰：“少年丧夫，伶仃如此，其何以为生矣！”妇乃哭，叩求怜悯。公曰：“杀人之罪已定，但得全尸，此案即结，结案后，速醮可也。汝少妇，勿复出入公门。”妇感泣，叩头而下。</p>
<p>公即票示里人，代觅其首。经宿，即有同村<u>王五</u> ，报称已获。问验既明，赏以千钱。唤甲叔至，曰：“大案已成，然人命重大，非积岁不能成结。侄既无出，少妇亦难存活，早令适人。此后亦无他务，但有上台检驳，止须汝应身耳。”<u>甲</u> 叔不肯，飞两签下，再辩，又一签下。<u>甲</u> 叔惧，应之而出。妇闻，诣谢公恩。公极意慰谕之，又谕：“有买妇者，当堂关白。”既下，即有投婚状者，盖即报人头之<u>王五</u> 也。公唤妇上，曰：“杀人之真犯，汝知之乎？”答曰：“<u>胡成</u> 。”公曰：“非也。汝与<u>王五</u> 乃真犯耳。”二人大骇，力辨冤枉。公曰：“我久知其情，所以迟迟而发者，恐有万一之屈耳。尸未出井，何以确信为汝夫？盖先知其死矣。且甲死犹衣败絮，数百金何所自来？”又谓<u>王五</u> 曰：“头之所在，汝何知之熟也！所以如此其急者，意在速合耳。”两人惊颜如土，不能强置一词。并械之，果吐其实。盖<u>王五</u> 与妇私已久，谋杀其夫，而适值<u>胡成</u> 之戏也。乃释<u>胡</u> 。<u>冯</u> 以诬告，重笞，徒三年。事结，并未妄刑一人。</p>
<p> <u>异史氏</u> 曰：“我夫子有仁爱名，即此一事，亦以见仁人之用心苦矣。方宰<u>淄</u> 时，松裁弱冠，过蒙器许，而驽钝不才，竟以不舞之鹤为<u>羊公</u> 辱。是我夫子生平有不哲之一事，则松实贻之也。悲夫！”</p>
<h2 id='chapter_9_037'>义犬</h2>
<p> <u>周村</u> 有<u>贾某</u> ，贸易<u>芜湖</u> ，获重赀。赁舟将归，见堤上有屠人缚犬，倍价赎之，养豢舟上。舟人固积寇也，窥客装，荡舟入莽，操刀欲杀。贾哀赐以全尸，盗乃以毡裹置江中。犬见之，哀嗥投水，口衔裹具，与共浮沉。流荡不知几里，达浅搁乃止。</p>
<p>犬泅出，至有人处，狺狺哀吠。或以为异，从之而往，见毡束水中，引出断其绳。客固未死，始言其情。复哀舟人，载还<u>芜湖</u> ，将以伺盗船之归。登舟失犬，心甚悼焉。抵关三四日，估楫如林，而盗船不见。</p>
<p>适有同乡估客将携俱归，忽犬自来，望客大嗥，唤之却走。客下舟趁之。犬奔上一舟，啮人胫股，挞之不解。客近呵之，则所啮即前盗也。衣服与舟皆易，故不得而认之矣。缚而搜之，则裹金犹在。</p>
<p>呜呼！一犬也，而报恩如是。世无心肝者，其亦愧此犬也夫！</p>
<h2 id='chapter_9_038'>杨大洪</h2>
<p> <u>大洪</u> <u>杨</u> 先生<u>涟</u> ，微时为楚名儒，自命不凡。科试后，闻报优等者，时方食，含哺出问：“有<u>杨某</u> 否？”答云：“无。”不觉嗒然自丧，咽食入鬲，遂成病块，噎阻甚苦。众劝令录遗才，公患无赀，众醵十金送之行，乃强就道。夜梦人告之云：“前途有人能愈君疾，宜苦求之。”临去，赠以诗，有“江边柳下三弄笛，抛向江心莫叹息”之句。明日途次，果见道士坐柳下，因便叩请。道士笑曰：“子误矣，我何能疗病？请为三弄可也。”因出笛吹之。公触所梦，拜求益切，且倾囊献之。道士接金，掷诸江流。公以所来不易，哑然惊惜。道士曰：“君未能恝然耶？金在江边，请自取之。”公诣视果然。又益奇之，呼为仙。道士漫指曰：“我非仙，彼处仙人来矣。”赚公回顾，力拍其项曰：“俗哉！”公受拍，张吻作声，喉中呕出一物，堕地堛然，俯而破之，赤丝中裹饭犹存，病若失。回视道士已杳。</p>
<p> <u>异史氏</u> 曰：“公生为河岳，没有日星，何必长生乃为不死哉！或以未能免俗，不作天仙，因而为公悼惜。余谓天上多一仙人，不如世上多一圣贤，解者必不议予说之傎也。”</p>
<h2 id='chapter_9_039'>查牙山洞</h2>
<p> <u>章丘</u> <u>查牙山</u> ，有石窟如井，深数尺许。北壁有洞门，伏而引领望见之。会近村数辈九日登临，饮其处，共谋入探之。三人受灯，缒而下。</p>
<p>洞高敞与夏屋等，入数武，稍狭，即忽见底。底际一窦，蛇行可入。烛之，漆漆然暗深不测。两人馁而却退，一人夺火而嗤之，锐身塞而进。幸隘处仅厚于堵，即又顿高顿阔，乃立，乃行。顶上石参差危耸，将坠不坠。两壁嶙嶙峋峋然，类寺庙中塑，都成鸟兽人鬼形，鸟若飞，兽若走，人若坐若立，鬼罔两示现忿怒，奇奇怪怪，类多丑少妍。心凛然作怖畏，喜径夷，无少陂。逡巡几百步，西壁开石室，门左一怪石鬼，面人而立，目努，口箕张，齿舌狞恶，左手作拳，触腰际，右手叉五指，欲扑人。心大恐，毛森森以立。遥望门中有爇灰，知有人曾至者，胆乃稍壮，强入之。见地上列碗盏，泥垢其中，然皆近今物，非古窑也。旁置锡壶四，心利之，解带缚项系腰间。即又旁瞩，一尸卧西隅，两肱及股四布以横。骇极。渐审之，足蹑锐履，梅花刻底犹存，知是少妇。人不知何里，毙不知何年。衣色黯败，莫辨青红，发蓬蓬，似筐许乱丝，黏着髑髅上，目、鼻孔各二，瓠犀两行，白巉巉，意是口也。存想首颠当有金珠饰，以火近脑，似有口气嘘灯，灯摇摇无定，焰黄，衣动掀掀。复大惧，手摇颤，灯顿灭。忆路急奔，不敢手索壁，恐触鬼者物也。头触石，仆，即复起，冷湿浸颔颊，知是血，不觉痛，抑不敢呻。坌息奔至窦，方将伏，似有人捉发住，晕然遂绝。</p>
<p>众坐井上俟久，疑之，又缒二人下。探身入窦，见发罥石上，血淫淫已僵。二人失色，不敢入，坐愁叹。俄井上又使二人下，中有勇者，始健进，曳之以出。置山上，半日方醒，言之缕缕。所恨未穷其底，极穷之，必更有佳境。后<u>章</u> 令闻之，以丸泥封窦，不可复入矣。</p>
<p> <u>康熙</u> 二十六、七年间，<u>养母峪</u> 之南石崖崩，现洞口，望之，钟乳林林如密笋。然深险，无人敢入。忽有道士至，自称<u>钟离</u> 弟子，言：“师遣先至，粪除洞府。”居人供以膏火，道士携之而下，坠石笋上，贯腹而死。报令，令封其洞。其中必有奇境，惜道士尸解，无回音耳。</p>
<h2 id='chapter_9_040'>安期岛</h2>
<p> <u>长山</u> <u>刘</u> 中堂<u>鸿训</u> ，同武弁某使<u>朝鲜</u> 。闻<u>安期岛</u> 神仙所居，欲命舟往游。国中臣僚佥谓不可，令待<u>小张</u> 。盖<u>安期</u> 不与世通，惟有弟子<u>小张</u> ，岁辄一两至。欲至岛者，须先自白。如以为可，则一帆可至，否则飓风覆舟。逾一二日，国王召见。入朝，见一人，佩剑，冠棕笠，坐殿上，年三十许，仪容修洁。问之，即<u>小张</u> 也。<u>刘</u> 因自述向往之意，<u>小张</u> 许之，但言：“副使不可行。”又出，遍视从人，惟二人可以从游。遂命舟导<u>刘</u> 俱往。</p>
<p>水程不知远近，但觉习习如驾云雾，移时已抵其境。时方严寒，既至，则气候温煦，山花遍岩谷。导入洞府，见三叟趺坐。东西者见客入，漠若罔知，惟中坐者起迎客，相为礼。既坐，呼茶。有僮将盘去。洞外石壁上有铁锥，锐没石中，僮拔锥，水即溢射，以盏承之，满，复塞之。既而托至，其色淡碧。试之，其凉震齿。<u>刘</u> 畏寒不饮。叟顾僮颐示之。僮取盏去，呷其残者，仍于故处拔锥，溢取而返，则芳烈蒸腾，如初出于鼎。窃异之。问以休咎，笑曰：“世外人岁月不知，何解人事？”问以却老术，曰：“此非富贵人所能为者。”<u>刘</u> 兴辞，<u>小张</u> 仍送之归。既至<u>朝鲜</u> ，备述其异。国王叹曰：“惜未饮其冷者，是先天之玉液，一盏可延百龄。”</p>
<p> <u>刘</u> 将归，王赠一物，纸帛重裹，嘱近海勿开视。既离海，急取拆视，去尽数百重，始见一镜，审之，则蛟宫龙族，历历在目。方凝注间，忽见潮头高于楼阁，汹汹已近。大骇，极驰，潮从之，疾若风雨。大惧，以镜投之，潮乃顿落。</p>
<h2 id='chapter_9_041'>沅俗</h2>
<p> <u>李季霖</u> 摄篆<u>沅江</u> ，初莅任，见猫犬盈堂，讶之。僚属曰：“此乡中百姓瞻仰风采也。”少间，人畜已半，移时，都复为人，纷纷并去。一日，出谒客，肩舆在途。忽一舆夫急呼曰：“小人吃害矣！”即倩役代荷，伏地乞假。怒诃之，役不听，疾奔而去。遣人尾之。役奔入市，觅得一叟，便求按视。叟相之曰：“是汝吃害矣。”乃以手揣其肤肉，自上而下力推之，推至少股，见皮内坟起，以利刃破之，取出石子一枚，曰：“愈矣。”乃奔而返。后闻其俗有身卧室中，手即飞出，入人房闼，窃取财物。设被主觉，絷不令去，则此人一臂不用矣。</p>
<h2 id='chapter_9_042'>云萝公主</h2>
<p> <u>安大业</u> ，<u>卢龙</u> 人。生而能言，母饮以犬血，始止。既长，韶秀，顾影无俦，慧而能读，世家争婚之。母梦曰：“儿当尚主。”信之。至十五六，迄无验，亦渐自悔。一日，<u>安</u> 独坐，忽闻异香。俄一美婢奔入，曰：“公主至。”即以长毡贴地，自门外直至榻前。方骇疑间，一女郎扶婢肩入，服色容光，映照四堵。婢即以绣垫设榻上，扶女郎坐。<u>安</u> 仓皇不知所为，鞠躬便问：“何处神仙，劳降玉趾？”女郎微笑，以袍袖掩口。婢曰：“此圣后府中<u>云萝公主</u> 也。圣后属意郎君，欲以公主下嫁，故使自来相宅。”</p>
<p> <u>安</u> 惊喜，不知置词，女亦俯首，相对寂然。<u>安</u> 故好棋，楸枰尝置坐侧。一婢以红巾拂尘，移诸案上，曰：“主日耽此，不知与粉侯孰胜？”<u>安</u> 移坐近案，主笑从之。甫三十余着，婢竟乱之，曰：“驸马负矣！”敛子入盒，曰：“驸马当是俗间高手，主仅能让六子。”乃以六黑子实局中，主亦从之。主坐次，辄使婢伏坐下，以背受足，左足踏地，则更一婢右伏。又两小鬟夹侍之，每值<u>安</u> 凝思时，辄曲一肘伏肩上。局阑未结，小鬟笑云：“驸马负一子。”进曰：“主惰，宜且退。”女乃倾身与婢耳语。婢出，少顷而还，以千金置榻上，告生曰：“适主言居宅湫隘，烦以此少致修饰，落成相会也。”一婢曰：“此月犯天刑，不宜建造，月后吉。”女起，生遮止，闭门。婢出一物，状类皮排，就地鼓之，云气突出，俄顷四合，冥不见物，索之已杳。母知之，疑以为妖。而生神驰梦想，不能复舍。急于落成，无暇禁忌，刻日敦迫，廊舍一新。</p>
<p>先是，有<u>滦州</u> 生<u>袁大用</u> ，侨寓邻坊，投刺于门。生素寡交，托他出，又窥其亡而报之。后月余，门外适相值，二十许少年也。宫绢单衣，丝带乌履，意甚都雅。略与倾谈，颇甚温谨。悦之，揖而入。请与对弈，互有赢亏。已而设酒留连，谈笑大欢。明日，邀生至其寓所，珍肴杂进，相待殷渥。有小童十二三许，拍板清歌，又跳掷作剧。生大醉，不能行，便令负之。生以其纤弱，恐不胜，<u>袁</u> 强之。僮绰有余力，荷送而归。生奇之。次日，犒以金，再辞乃受。由此交情款密，三数日辄一过从。<u>袁</u> 为人简默，而慷慨好施。市有负债鬻女者，解囊代赎，无吝色。生以此益重之。过数日，诣生作别，赠象箸、楠珠等十余事，白金五百，用助兴作。生反金受物，报以束帛。</p>
<p>后月余，<u>乐亭</u> 有仕宦而归者，橐赀充牣。盗夜入，执主人，烧铁钳灼，劫掠一空。家人识<u>袁</u> ，行牒追捕。邻院<u>屠</u> 氏，与生家积不相能，因其土木大兴，阴怀疑忌。适有小仆窃象箸，卖诸其家，知<u>袁</u> 所赠，因报大尹。尹以兵绕舍，值生主仆他出，执母而去。母衰迈受惊，仅存气息，二三日不复饮食。尹释之。生闻母耗，急奔而归，则母病已笃，越宿遂卒。收殓甫毕，为捕役执去。尹见其年少温文，窃疑诬枉，故恐喝之。生实述其交往之由。尹问：“何以暴富？”生曰：“母有藏镪，因欲亲迎，故治昏室耳。”尹信之，具牒解郡。邻人知其无事，以重金赂监者，使杀诸途。</p>
<p>路经深山，被曳近削壁，将推堕之。计逼情危，时方急难，忽一虎自丛莽中出，啮二役皆死，衔生去。至一处，重楼叠阁，虎入，置之。见<u>云萝</u> 扶婢出，凄然慰吊：“妾欲留君，但母丧未卜窀穸。可怀牒去，到郡自投，保无恙也。”因取生胸前带，连结十余扣，嘱云：“见官时，拈此结而解之，可以弭祸。”生如其教，诣郡自投。太守喜其诚信，又稽牒知其冤，销名令归。至中途，遇<u>袁</u> ，下骑执手，备言情况。<u>袁</u> 愤然作色，默不一语。生曰：“以君风采，何自污也？”<u>袁</u> 曰：“某所杀皆不义之人，所取皆非义之财。不然，即遗于路者，不拾也。君教我固自佳，然如君家邻，岂可留在人间耶！”言已，超乘而去。生归，殡母已，柴门谢客。忽一夜，盗入邻家，父子十余口，尽行杀戮，止留一婢。席卷赀物，与僮分携之。临去，执灯谓婢：“汝认之：杀人者我也，与人无涉。”并不启关，飞檐越壁而去。明日，告官。疑生知情，又捉生去。邑宰词色甚厉。生上堂握带，且辨且解，宰不能诘，又释之。</p>
<p>既归，益自韬晦，读书不出，一跛妪执炊而已。服既阕，日扫阶庭，以待好音。一日，异香满院。登阁视之，内外陈设焕然矣。悄揭画帘，则公主凝妆坐，急拜之。女挽手曰：“君不信数，遂使土木为灾，又以苫块之戚，迟我三年琴瑟：是急之而反以得缓，天下事大抵然也。”生将出赀治具，女曰：“勿复须。”婢探椟，肴羹热如新出于鼎，酒亦芳冽。酌移时，日已投暮，足下踏婢，渐都亡去。女四肢娇惰，足股屈伸，似无所着。生狎抱之。女曰：“君暂释手。今有两道，请君择之。”生揽项问故。曰：“若为棋酒之交，可得三十年聚首，若作床笫之欢，可六年谐合耳。君焉取？”生曰：“六年后再商之。”女乃默然，遂相燕好。女曰：“妾固知君不免俗道，此亦数也。”因使生蓄婢媪，别居南院，炊爨纺织，以作生计。北院中并无烟火，惟棋枰、酒具而已。户常阖，生推之则自开，他人不得入也。然南院人作事勤惰，女辄知之，每使生往谴责，无不具服。</p>
<p>女无繁言，无响笑，与有所谈，但俯首微哂。每骈肩坐，喜斜倚人。生举而加诸膝，轻如抱婴。生曰：“卿轻若此，可作掌上舞。”曰：“此何难！但婢子之为，所不屑耳。<u>飞燕</u> 原九姊侍儿，屡以轻佻获罪，怒谪尘间，又不守女子之贞，今已幽之。”阁上以锦布满，冬未尝寒，夏未尝热。女严冬皆着轻縠，生为制鲜衣，强使着之，逾时解去，曰：“尘浊之物，几于压骨成劳！”</p>
<p>一日，抱诸膝上，忽觉沉倍曩昔，异之。笑指腹曰：“此中有俗种矣。”过数日，颦黛不食，曰：“近病恶阻，颇思烟火之味。”生乃为具甘旨，从此饮食遂不异于常人。一日曰：“妾质单弱，不任生产。婢子<u>樊英</u> 颇健，可使代之。”乃脱衷服衣<u>英</u> ，闭诸室。少顷，闻儿啼，启扉视之，男也。喜曰：“此儿福相，大器也！”因名<u>大器</u> 。绷纳生怀，俾付乳媪，养诸南院。女自免身，腰细如初，不食烟火矣。忽辞生，欲暂归宁。问返期，答以“三日”。鼓皮排如前状，遂不见。至期不来。积年余，音信全渺，亦已绝望。生键户下帏，遂领乡荐。终不肯娶，每独宿北院，沐其余芳。一夜，辗转在榻，忽见灯火射窗，门亦自辟，群婢拥公主入。生喜，起问爽约之罪。女曰：“妾未愆期，天上二日半耳。”生得意自诩，告以秋捷，意主必喜。女愀然曰：“乌用是傥来者为！无足荣辱，止折人寿数耳。三日不见，入俗幛又深一层矣。”生由是不复进取。过数月，又欲归宁，生殊凄恋。女曰：“此去定早还，无烦穿望。且人生合离，皆有定数，撙节之则长，恣纵之则短也。”既去，月余即返。</p>
<p>从此一年半岁辄一行，往往数月始还，生习为常，亦不之怪。又生一子，女举之曰：“豺狼也！”立命弃之。生不忍而止，名曰<u>可弃</u> 。甫周岁，急为卜婚。诸媒接踵，问其甲子，皆谓不合。曰：“吾欲为狼子治一深圈，竟不可得，当令倾败六七年，亦数也。”嘱生曰：“记取四年后，<u>侯</u> 氏生女，左胁有小赘疣，乃此儿妇。当婚之，勿较其门地也。”即令书而志之。后又归宁，竟不复返。</p>
<p>生每以所嘱告亲友。果有<u>侯</u> 氏女，生有疣赘，<u>侯</u> 贱而行恶，众咸不齿，生竟媒定焉。<u>大器</u> 十七岁及第，娶<u>云氏</u> ，夫妻皆孝友。父钟爱之。<u>可弃</u> 渐长，不喜读，辄偷与无赖博赌，恒盗物偿戏债。父怒，挞之，卒不改。相戒堤防，不使有所得。遂夜出，小为穿窬。为主所觉，缚送邑宰。宰审其姓氏，以名刺送之归。父兄共絷之，楚掠惨棘，几于绝气。兄代哀免，始释之。父忿恚得疾，食锐减。乃为二子立析产书，楼阁沃田，悉归<u>大器</u> 。<u>可弃</u> 怨怒，夜持刀入室，将杀兄，误中嫂。先是，主有遗袴，绝轻耎，云<u>拾</u> 作寝衣。<u>可弃</u> 斫之，火星四射，大惧，奔去。父知，病益剧，数月寻卒。<u>可弃</u> 闻父死，始归。兄善视之，而<u>可弃</u> 益肆。年余，所分田产略尽，赴郡讼兄。官审知其人，斥逐之。兄弟之好遂绝。又逾年，<u>可弃</u> 二十有三，<u>侯女</u> 十五矣。兄忆母言，欲急为完婚。召至家，除佳宅与居。迎妇入门，以父遗良田，悉登籍交之，曰：“数顷薄产，为若蒙死守之，今悉相付。吾弟无行，寸草与之，皆弃也。此后成败，在于新妇。能令改行，无忧冻饿，不然，兄亦不能填无底壑也。”</p>
<p> <u>侯</u> 虽小家女，然固慧丽，<u>可弃</u> 雅畏爱之，所言无敢违。每出，限以晷刻，过期，则诟厉不与饮食，<u>可弃</u> 以此少敛。年余，生一子。妇曰：“我以后无求于人矣。膏腴数顷，母子何患不温饱，无夫焉，亦可也。”会<u>可弃</u> 盗粟出赌，妇知之，弯弓于门以拒之。大惧，避去。窥妇入，逡巡亦入。妇操刀起，<u>可弃</u> 返奔，妇逐斫之，断幅伤臀，血沾袜履。忿极，往诉兄，兄不礼焉，冤惭而去。过宿复至，跪嫂哀泣，求先容于妇，妇决绝不纳。<u>可弃</u> 怒，将往杀妇，兄不语。<u>可弃</u> 忿起，操戈直出。嫂愕然，欲止之，兄目禁之。俟其去，乃曰：“彼固作此态，实不敢归也。”使人觇之，已入家门。兄始色动，将奔赴之，而<u>可弃</u> 已坌息入。盖<u>可弃</u> 入家，妇方弄儿，望见之，掷儿床上，觅得厨刀。<u>可弃</u> 惧，曳戈反走，妇逐出门外始返。兄已得其情，故诘之。<u>可弃</u> 不言，惟向隅泣，目尽肿。兄怜之，亲率之去，妇乃纳之。俟兄出，罚使长跪，要以重誓，而后以瓦盆赐之食。自此改行为善。妇持筹握算，日致丰盈，<u>可弃</u> 仰成而已。后年七旬，子孙满前，妇犹时捋白须，使膝行焉。</p>
<p> <u>异史氏</u> 曰：“悍妻妒妇，遭之者如疽附于骨，死而后已，岂不毒哉！然砒、附，天下之至毒也，苟得其用，瞑眩大瘳，非参、苓所能及矣。而非仙人洞见脏腑，又乌敢以毒药贻子孙哉！”</p>
<p> <u>章丘</u> <u>李</u> 孝廉<u>善迁</u> ，少倜傥不泥，丝竹词曲之属皆精之。两兄皆登甲榜，而孝廉益佻脱。娶夫人<u>谢</u> ，稍稍禁制之。遂亡去，三年不返，遍觅不得。后得之<u>临清</u> 勾阑中，家人入，见其南向坐，少姬十数左右侍，盖皆学音艺而拜门墙者也。临行，积衣累笥，悉诸妓所贻。既归，夫人闭置一室，投书满案。以长绳絷榻足，引其端自棂内出，贯以巨铃，系诸厨下。凡有所需，则蹑绳，绳动铃响，则应之。夫人躬设典肆，垂帘纳物而估其直，左持筹，右握管，老仆供奔走而已。由此居积致富。每耻不及诸姒贵。锢闭三年，而孝廉捷。喜曰：“三卵两成，吾以汝为毈矣，今亦尔耶？”</p>
<p>又<u>耿进士</u> <u>崧生</u> ，亦<u>章丘</u> 人。夫人每以绩火佐读，绩者不辍，读者不敢息也。或朋旧相诣，辄窃听之，论文则瀹茗作黍，若恣谐谑，则恶声逐客矣。每试得平等，不敢入室门，超等，始笑逆之。设帐得金，悉内献，丝毫不敢隐匿。故东主馈遗，恒面较锱铢。人或非笑之，而不知其销算良难也。后为妇翁延教内弟，是年游泮，翁谢仪十金，<u>耿</u> 受榼返金。夫人知之曰：“彼虽周亲，然舌耕谓何也？”追之返而受之。<u>耿</u> 不敢争，而心终歉焉，思暗偿之。于是每岁馆金，皆短其数以报夫人。积二年余，得如干数。忽梦一人告之曰：“明日登高，金数即满。”次日，试一临眺，果拾遗金，恰符缺数，遂偿岳。后成进士，夫人犹诃谴之。<u>耿</u> 曰：“今一行作吏，何得复尔？”夫人曰：“谚云：‘水长则船亦高。’即为宰相，宁便大耶？”</p>
<h2 id='chapter_9_043'>鸟语</h2>
<p> <u>中州</u> 境有道士，募食乡村。食已，闻鹂鸣，因告主人使慎火。问故，答曰：“鸟云：‘大火难救，可怕！’”众笑之，竟不备。明日，果火，延烧数家，始惊其神。好事者追及之，称为仙。道士曰：“我不过知鸟语耳，何仙也！”适有皂花雀鸣树上，众问何语，曰：“雀言：‘初六养之，初六养之，十四、十六殇之。’想此家双生矣。今日为初十，不出五六日，当俱死也。”询之，果生二子，无何并死，其日悉符。</p>
<p>邑令闻其奇，招之，延为客。时群鸭过，因问之，对曰：“明公内室，必相争也。鸭云：‘罢罢！偏向他！偏向他！’”令大服，盖妻妾反唇，令适被喧聒而出也。因留居署中，优礼之。时辨鸟言，多奇中。而道士朴野，肆言辄无所忌。令最贪，一切供用诸物，皆折为钱以入之。一日方坐，群鸭复来，令又诘之，答曰：“今日所言，不与前同，乃为明公会计耳。”问：“何计？”曰：“彼云：‘蜡烛一百八，银朱一千八。’”令惭，疑其相讥。道士求去，令不许。逾数日，宴客，忽闻杜宇。客问之，答曰：“鸟云：‘丢官而去。’”众愕然失色。令大怒，立逐而出。未几，令果以墨败。呜呼！此仙人儆戒之，而惜乎危厉熏心者，不之悟也。</p>
<p>齐俗呼蝉曰“稍迁”，其绿色者曰“都了”。邑有父子，俱青、社生，将赴岁试，忽有蝉集襟上。父喜曰：“稍迁，吉兆也。”一僮视之，曰：“何物稍迁，都了而已。”父子不悦。已而果皆被黜。</p>
<h2 id='chapter_9_044'>天宫</h2>
<p> <u>郭生</u> ，<u>京都</u> 人，年二十余，仪容修美。一日薄暮，有老妪贻尊酒，怪其无因，妪笑曰：“无须问，但饮之，自有佳境。”遂径去。揭尊微嗅，洌香四射，遂饮之。忽大醉，冥然罔觉。及醒，则与一人并枕卧。抚之，肤腻如脂，麝兰喷溢，盖女子也。问之，不答，遂与交。交已，以手扪壁，壁皆石，阴阴有土气，酷类坟冢。大惊，疑为鬼迷，因问女子：“卿何神也？”女曰：“我非神，乃仙耳。此是洞府。与有夙缘，勿相讶，但耐居之。再入一重门，有漏光处，可以溲便。”既而女起，闭户而去。久之，腹馁，遂有女僮来，饷以面饼、鸭臛，使扪啖之。黑漆不知昏晓。无何，女子来寝，始知夜矣。<u>郭</u> 曰：“昼无天日，夜无灯火，食炙不知口处。常常如此，则姮娥何殊于罗刹，天堂何别于地狱哉！”女笑曰：“为尔俗中人，多言喜泄，故不欲以形色相见。且暗摸索，妍媸亦当有别，何必灯烛！”</p>
<p>居数日，幽闷异常，屡请暂归。女曰：“来夕与君一游天宫，便即为别。”次日，忽有小鬟笼灯入，曰：“娘子伺郎久矣。”从之出。星斗光中，但见楼阁无数。经几曲画廊，始至一处，堂上垂珠帘，烧巨烛如昼。入，则美人华妆南向坐，年约二十许，锦袍眩目，头上明珠，翘颤四垂。地下皆设短烛，裙底皆照，诚天人也。<u>郭</u> 迷乱失次，不觉屈膝，女令婢扶曳入坐。俄顷，八珍罗列，女行酒曰：“饮此以送君行。”<u>郭</u> 鞠躬曰：“向觌面不识仙人，实所惶悔。如容自赎，愿收为没齿不二之臣。”女顾婢微笑，便命移席卧室。室中流苏绣帐，衾褥香软。使<u>郭</u> 就榻坐。饮次，女屡言：“君离家久，暂归亦无所妨。”更尽一筹，<u>郭</u> 不言别。女唤婢笼烛送之，<u>郭</u> 不言，伪醉眠榻上，抁之不动。女使诸婢扶裸之。一婢排私处曰：“个男子容貌温雅，此物何不文也！”举置床上，大笑而去。女亦寝，<u>郭</u> 乃转侧。女问：“醉乎？”曰：“小生何醉！甫见仙人，神志颠倒耳。”女曰：“此是天宫。未明，宜早去。如嫌洞中怏闷，不如早别。”<u>郭</u> 曰：“今有人夜得名花，闻香扪干，而苦无灯烛，此情何以能堪？”女笑，允给灯火。漏下四点，呼婢笼烛抱衣而送之。入洞，见丹垩精工，寝处褥革棕毡尺许厚。</p>
<p> <u>郭</u> 解屦拥衾，婢徘徊不去。<u>郭</u> 凝视之，风致娟好，戏曰：“谓我不文者，卿耶？”婢笑，以足蹴枕曰：“子宜僵矣！勿复多言。”视履端嵌珠如巨菽。捉而曳之，婢仆于怀，遂相狎，而呻楚不胜。<u>郭</u> 问：“年几何矣？”笑答云：“十七。”问：“处子亦知情乎？”曰：“妾非处子，然荒疏已三年矣。”<u>郭</u> 研诘仙人姓氏，及其清贯、尊行。婢曰：“勿问！即非天上，亦异人间。若必知其确耗，恐觅死无地矣。”<u>郭</u> 遂不敢复问。次夕，女果以烛来，相就寝食，以此为常。</p>
<p>一夜，女入曰：“期以永好，不意人情乖沮，今将粪除天宫，不能复相容矣。请以卮酒为别。”<u>郭</u> 泣下，请得脂泽为爱。女不许，赠以黄金一斤、珠百颗。三盏既尽，忽已昏醉。既醒，觉四体如缚，纠缠甚密，股不得伸，首不得出。极力转侧，晕堕床下。出手摸之，则锦被囊裹，细绳束焉。起坐凝思，略见床棂，始知为己斋中。时离家已三月，家人谓其已死。<u>郭</u> 初不敢明言，惧被仙谴，然心疑怪之。窃间一告知交，莫有测其故者。被置床头，香盈一室，拆视，则湖绵杂香屑为之，因珍藏焉。后某达官闻而诘之，笑曰：“此<u>贾后</u> 之故智也。仙人乌得如此？虽然，此事亦宜慎秘，泄之，族矣！”有巫尝出入贵家，言其楼阁形状，绝似<u>严东楼</u> 家。<u>郭</u> 闻之，大惧，携家亡去。未几，<u>严</u> 伏诛，始归。</p>
<p> <u>异史氏</u> 曰：“高阁迷离，香盈绣帐，雏奴蹀躞，履缀明珠，非权奸之淫纵，豪势之骄奢，乌有此哉！顾淫筹一掷，金屋变而长门；唾壶未干，情田鞠为茂草。空床伤意，暗烛销魂。含颦玉台之前，凝眸宝幄之内。遂使糟丘台上，路入天宫；温柔乡中，人疑仙子。伧楚之帷薄固不足羞，而广田自荒者，亦足戒已！”</p>
<h2 id='chapter_9_045'>乔女</h2>
<p> <u>平原</u> <u>乔生</u> ，有女黑丑，壑一鼻，跛一足，年二十五六，无问名者。邑有<u>穆生</u> ，年四十余，妻死，贫不能续，因聘焉。三年，生一子。未几，<u>穆生</u> 卒，家益索，大困，则乞怜其母。母颇不耐之，女亦愤不复返，惟以纺织自给。有<u>孟生</u> 丧偶，遗一子<u>乌头</u> ，裁周岁，以乳哺乏人，急于求配，然媒数言，辄不当意。忽见女，大悦之，阴使人风示女。女辞焉，曰：“饥冻若此，从官人得温饱，夫宁不愿？然残丑不如人，所可自信者，德耳，又事二夫，官人何取焉！”<u>孟</u> 益贤之，向慕尤殷，使媒者函金加币，而说其母。母悦，自诣女所，固要之，女志终不夺。母惭，愿以少女字<u>孟</u> 。家人皆喜，而<u>孟</u> 殊不愿。居无何，<u>孟</u> 暴疾卒，女往临哭尽哀。</p>
<p> <u>孟</u> 故无戚党，死后，村中无赖，悉凭陵之，家具携取一空，方谋瓜分其田产。家人亦各草窃以去，惟一妪抱儿哭帷中。女问得故，大不平。闻<u>林生</u> 与<u>孟</u> 善，乃踵门而告曰：“夫妇、朋友，人之大伦也。妾以奇丑，为世不齿，独<u>孟生</u> 能知我，前虽固拒之，然固已心许之矣。今身死子幼，自当有以报知己。然存孤易，御侮难，若无兄弟父母，遂坐视其子死家灭而不一救，则五伦中可以无朋友矣。妾无所多须于君，但以片纸告邑宰，抚孤，则妾不敢辞。”<u>林</u> 曰：“诺！”女别而归。<u>林</u> 将如其所教，无赖辈怒，咸欲以白刃相仇。<u>林</u> 大惧，闭户不敢复行。女听之数日寂无音，及问之，则<u>孟</u> 氏田产已尽矣。女忿甚，锐身自诣官。官诘女属<u>孟</u> 何人。女曰：“公宰一邑，所凭者理耳。如其言妄，即至戚无所逃罪；如非妄，即道路之人可听也。”官怒其言戆，诃逐而出。女冤愤无以自伸，哭诉于搢绅之门。某先生闻而义之，代剖于宰。宰按之，果真，穷治诸无赖，尽返所取。</p>
<p>或议留女居<u>孟</u> 第，抚其孤，女不肯。扃其户，使妪抱<u>乌头</u> ，从与俱归，另舍之。凡<u>乌头</u> 日用所需，辄同妪启户出粟，为之营办。己锱铢无所沾染，抱子食贫，一如曩日。积数年，<u>乌头</u> 渐长，为延师教读，己子则使学操作。妪劝使并读，女曰：“<u>乌头</u> 之费，其所自有，我耗人之财以教己子，此心何以自明？”又数年，为<u>乌头</u> 积粟数百石，乃聘于名族，治其第宅，析令归。<u>乌头</u> 泣要同居，女乃从之，然纺绩如故。<u>乌头</u> 夫妇夺其具，女曰：“我母子坐食，心何安矣？”遂早暮为之纪理，使其子巡行阡陌，若为佣然。<u>乌头</u> 夫妻有小过，辄斥谴不少贷，稍不悛，则怫然欲去。夫妻跪道悔词，始止。未几，<u>乌头</u> 入泮，又辞欲归。<u>乌头</u> 不可，捐聘币，为<u>穆</u> 子完婚。女乃析子令归。<u>乌头</u> 留之不得，阴使人于近村为市恒产百亩而后遣之。</p>
<p>后女疾求归，<u>乌头</u> 不听。病益笃，嘱曰：“必以我归葬！”<u>乌头</u> 诺。既卒，阴以金啖<u>穆</u> 子，俾合葬于<u>孟</u> 。及期，棺重，三十人不能举。<u>穆</u> 子忽仆，七窍血出，自言曰：“不肖儿，何得遂卖汝母！”<u>乌头</u> 惧，拜祝之，始愈。乃复停数日，修治<u>穆</u> 墓已，始合厝之。</p>
<p> <u>异史氏</u> 曰：“知己之感，许之以身，此烈男子之所为也。彼女子何知，而奇伟如是？若遇<u>九方皋</u> ，直牡视之矣。”</p>
<h2 id='chapter_9_046'>蛤</h2>
<p> <u>东海</u> 有蛤，饥时浮岸边，两壳开张，中有小蟹出，赤线系之，离壳数尺，猎食既饱，乃归，壳始合。或潜断其线，两物皆死。亦物理之奇也。</p>
<h2 id='chapter_9_047'>刘夫人</h2>
<p> <u>廉生</u> 者，<u>彰德</u> 人，少笃学，然早孤，家綦贫。一日他出，暮归失途。入一村，有媪来谓曰：“<u>廉公子</u> 何之？夜得毋深乎？”生方皇惧，更不暇问其谁何，便求假榻。媪引去，入一大第。有双鬟笼灯，导一妇人出，年四十余，举止大家。媪迎曰：“<u>廉公子</u> 至。”生趋拜。妇喜曰：“公子秀发，何但作富家翁乎！”即设筵，妇侧坐，劝釂甚殷，而自己举杯未尝饮，举箸亦未尝食。生惶惑，屡审阀阅，笑曰：“再尽三爵告君知。”生如命已。妇曰：“亡夫<u>刘</u> 氏，客<u>江右</u> ，遭变遽殒。未亡人独居荒僻，日就零落。虽有两孙，非鸱鸮，即驽骀耳。公子虽异姓，亦三生骨肉也，且至性纯笃，故遂然相见。无他烦，薄藏数金，欲倩公子持泛江湖，分其赢余，亦胜案头萤枯死也。”生辞以少年书痴，恐负重托。妇曰：“读书之计，先于谋生。公子聪明，何之不可？”遣婢运赀出，交兑八百余两。生惶恐固辞，妇曰：“妾亦知公子未惯懋迁，但试为之，当无不利。”生虑重金非一人可任，谋合商侣。妇云：“勿须，但觅一朴悫谙练之仆，为公子服役足矣。”遂轮纤指一卜之曰：“<u>伍</u> 姓者吉。”命仆马囊金送生出，曰：“腊尽涤盏，候洗宝装矣。”又顾仆曰：“此马调良，可以乘御，即赠公子，勿须将回。”</p>
<p>生归，夜才四鼓，仆系马自去。明日，多方觅役，果得<u>伍</u> 姓，因厚价招之。<u>伍</u> 老于行旅，又为人戆拙不苟，赀财悉倚付之。往涉荆襄，岁杪始得归，计利三倍。生以得<u>伍</u> 力多，于常格外，另有馈赏，谋同飞洒，不令主知。甫抵家，妇已遣人将迎，遂与俱去。见堂上华筵已设，妇出，备极慰劳。生纳赀讫，即呈簿籍，妇置不顾。少顷即席，歌舞鞺鞳，<u>伍</u> 亦赐筵外舍，尽醉方归。因生无家室，留守新岁。次日，又求稽盘。妇笑曰：“后无须尔，妾会计久矣。”乃出册示生，登志甚悉，并给仆者，亦载其上。生愕然曰：“夫人真神人也！”过数日，馆谷丰盛，待若子侄。</p>
<p>一日，堂上设席，一东面，一南面，堂下一筵向西。谓生曰：“明日财星临照，宜可远行。今为主价粗设祖帐，以壮行色。”少间，<u>伍</u> 亦呼至，赐坐堂下。一时鼓钲鸣聒。女优进呈曲目，生命唱<span class="kindle-cn-specialtext-double">陶朱富</span> 。妇笑曰：“此先兆也，当得<u>西施</u> 作内助矣。”宴罢，仍以全金付生，曰：“此行不可以岁月计，非获巨万勿归也。妾与公子，所凭者在福命，所信者在腹心，勿劳计算，远方之盈绌，妾自知之。”生唯唯而退。往客<u>淮</u> 上，进身为鹾贾，逾年，利又数倍。然生嗜读，操筹不忘书卷，所与游，皆文士，所获既盈，隐思止足，渐谢任于<u>伍</u> 。</p>
<p> <u>桃源</u> <u>薛生</u> 与最善，适过访之，<u>薛</u> 一门俱适别业，昏暮无所复之。阍人延生入，扫榻作炊。细诘主人起居，盖是时方讹传朝廷欲选良家女，犒边庭，民间骚动。闻有少年无妇者，不通媒妁，竟以女送诸其家，至有一夕而得两妇者。<u>薛</u> 亦新婚于大姓，犹恐舆马喧动，为大令所闻，故暂迁于乡。初更向尽，方将扫榻就寝，忽闻数人排阖入。阍人不知何语，但闻一人云：“官人既不在家，秉烛者何人？”阍人答：“是<u>廉公子</u> ，远客也。”俄而问者已入，袍帽光洁，略一举手，即诘邦族。生告之。喜曰：“吾同乡也。岳家谁氏？”答云：“无之。”益喜，趋出，急招一少年同入，敬与为礼。卒然曰：“实告公子：某<u>慕</u> 姓，今夕此来，将送舍妹于<u>薛官人</u> ，至此方知无益。进退维谷之际，适逢公子，宁非数乎！”生以未悉其人，故踌躇不敢应。<u>慕</u> 竟不听其致词，急呼送女者。少间，二媪扶女郎入，坐生榻上。睨之，年十五六，佳妙无双。生喜，始整巾向<u>慕</u> 展谢，又嘱阍人行沽，略尽款洽。<u>慕</u> 言：“先世<u>彰德</u> 人，母族亦世家，今陵夷矣。闻外祖遗有两孙，不知家况何似。”生问：“伊谁？”曰：“外祖<u>刘</u> ，字<u>晖若</u> ，闻在郡北三十里。”生曰：“仆郡城东南人，去北里颇远，年又最少，无多交知。郡中此姓最繁，止知郡北有<u>刘荆卿</u> ，亦文学士，未审是否，然贫矣。”<u>慕</u> 曰：“某祖墓尚在<u>彰</u> 郡，每欲扶两榇归葬故里，以资斧未办，姑犹迟迟。今妹子从去，归计益决矣。”生闻之，锐然自任。二<u>慕</u> 俱喜。酒数行，辞去。生却仆移灯，琴瑟之爱，不可胜言。次日，<u>薛</u> 已知之，趋入城，除别院馆生。</p>
<p>生诣<u>淮</u> ，交盘已，留<u>伍</u> 居肆，装赀返<u>桃源</u> ，同二<u>慕</u> 启岳父母骸骨，两家细小，载与俱归。入门安置已，囊金诣主。前仆已候于途，从去。妇逆见，色喜曰：“<u>陶朱公</u> 载得<u>西子</u> 来矣！前日为客，今日吾甥婿也。”置酒迎尘，倍益亲爱。生服其先知，因问：“夫人与岳母远近？”妇云：“勿问，久自知之。”乃堆金案上，瓜分为五，自取其二曰：“吾无用处，聊贻长孙。”生以过多，辞不受。凄然曰：“吾家零落，宅中乔木，被人伐作薪。孙子去此颇远，门户萧条，烦公子一营办之。”生诺，而金止受其半。妇强纳之。送生出，挥涕而返。生疑怪间，回视第宅，则为墟墓。始悟妇即妻之外祖母也。既归，赎墓田一顷，封植伟丽。</p>
<p> <u>刘</u> 有二孙，长即<u>荆卿</u> ，次<u>玉卿</u> ，饮博无赖，皆贫。兄弟诣生申谢，生悉厚赠之。由此往来最稔。生颇道其经商之由，<u>玉卿</u> 窃意冢中多金，夜合博徒数辈，发墓搜之，剖棺露胔，竟无少获，失望而散。生知墓被发，以告<u>荆卿</u> 。<u>荆卿</u> 诣生同验之，入圹，见案上累累，前所分金具在。<u>荆卿</u> 欲与生共取之，生曰：“夫人原留此以待兄也。”<u>荆卿</u> 乃囊运而归，告诸邑宰，访缉甚严。后一人卖坟中玉簪，获之，穷讯其党，始知<u>玉卿</u> 为首。宰将治以极刑，<u>荆卿</u> 代哀，仅得赊死。墓内外两家并力营缮，较前益坚美。由此<u>廉</u> 、<u>刘</u> 皆富，惟<u>玉卿</u> 如故。生及<u>荆卿</u> 常河润之，而终不足供其博赌。</p>
<p>一夜，盗入生家，执索金赀。生所藏金，皆以千五百为个，发示之。盗取其二，止有鬼马在厩，用以运之而去。使生送诸野，乃释之。村众望盗火未远，噪逐之，贼惊遁。共至其处，则金委路侧，马已倒为灰烬。始知马亦鬼也。是夜止失金钏一枚而已。先是，盗执生妻，悦其美，将就淫之。一盗带面具，力呵止之，声似<u>玉卿</u> 。盗释生妻，但脱腕钏而去。生以是疑<u>玉卿</u> ，然心窃德之。后盗以钏质赌，为捕役所获，诘其党，果有<u>玉卿</u> 。宰怒，备极五毒。兄与生谋，欲以重贿脱之，谋未成而<u>玉卿</u> 已死。生犹时恤其妻子。生后登贤书，数世皆素封焉。呜呼！“贪”字之点画形象，甚近乎“贫”。如<u>玉卿</u> 者，可以鉴矣！</p>
<h2 id='chapter_9_048'>陵县狐</h2>
<p> <u>陵县</u> <u>李太史</u> 家，每见瓶鼎古玩之物，移列案边，势危将堕。疑厮仆所为，辄怒谴之。仆辈称冤，而亦不知其由，乃严扃斋扉，天明复然。心知其异，暗觇之。一夜，光明满室，讶为盗。两仆近窥，则一狐卧椟上，光自两眸出，晶莹四射。恐其遁，急入捉之。狐啮腕肉欲脱，仆持益坚，因共缚之。举视，则四足皆无骨，随手摇摇若带垂焉。太史念其通灵，不忍杀，覆以柳器。狐不能出，戴器而走。乃数其罪而放之，怪遂绝。</p>

<h1 id='volume_10'>卷十</h1>
<h2 id='chapter_10_000'>王货郎</h2>
<p> <u>济南</u> 业酒人某翁，遣子<u>小二</u> 如<u>齐河</u> 索贳价。出西门，见兄<u>阿大</u> 。时<u>大</u> 死已久。<u>二</u> 惊问：“哥那得来？”答云：“冥府一疑案，须弟一证之。”<u>二</u> 作色怨讪。<u>大</u> 指后一人如皂状者，曰：“官役在此，我岂自由耶！”但引手招之，不觉从去，尽夜狂奔，至<u>太山</u> 下。忽见官衙，方将并入，见群众纷出。皂拱问：“事何如矣？”一人曰：“勿须复入，结矣。”皂乃释令归。<u>大</u> 忧弟无资斧，皂思良久，即引<u>二</u> 去，走二三十里，入村，至一家檐下。嘱云：“如有人出，便使相送，如其不肯，便道<u>王货郎</u> 言之矣。”遂去。<u>二</u> 冥然而僵。既晓，第主出，见人死门外，大骇。守移时，微苏，扶入饵之，始言里居，即求资送。主人难之。<u>二</u> 如皂言。主人惊绝，急赁骑送之归。偿之，不受，问其故，亦不言，别而去。</p>
<h2 id='chapter_10_001'>疲龙</h2>
<p> <u>胶州</u> <u>王侍御</u> ，出使<u>琉球</u> 。舟行海中，忽自云际堕一巨龙，激水高数丈。龙半浮半沉，仰其首，以舟承颔，睛半含，嗒然若丧。阖舟大恐，停桡不敢少动。舟人曰：“此天上行雨之疲龙也。”<u>王</u> 悬敕于上，焚香共祝之。移时，悠然遂逝。舟方行，又一龙堕，如前状。日凡三四。又逾日，舟人命多备白米，戒曰：“去<u>清水潭</u> 不远矣。如有所见，但糁米于水，寂无哗。”俄至一处，水清澈底。下有群龙，五色，如盆如甕，条条尽伏。有蜿蜒者，鳞鬣爪牙，历历可数。众神魂俱丧，闭息含眸，不惟不敢窥，并不能动。惟舟人握米自撒。久之见海波深黑，始有呻者。因问掷米之故，答曰：“龙畏蛆，恐入其甲。白米类蛆，故龙见辄伏，舟行其上，可无害也。”</p>
<h2 id='chapter_10_002'>真生</h2>
<p> <u>长安</u> 士人<u>贾子龙</u> ，偶过邻巷，见一客，风度洒如。问之，则<u>真生</u> ，<u>咸阳</u> 僦寓者也。心慕之。明日，往投刺，适值其亡。凡三谒，皆不遇。乃阴使人窥其在舍而后过之，<u>真</u> 走避不出，<u>贾</u> 搜之始出。促膝倾谈，大相知悦。<u>贾</u> 就逆旅，遣僮行沽。<u>真</u> 又善饮，能雅谑，乐甚。酒欲尽，<u>真</u> 搜箧出饮器，玉卮无当，注杯酒其中，盎然已满，以小盏挹取入壶，并无少减。<u>贾</u> 异之，坚求其术。<u>真</u> 曰：“我不愿相见者，君无他短，但贪心未净耳。此乃仙家隐术，何能相授。”<u>贾</u> 曰：“冤哉！我何贪，间萌奢想者，徒以贫耳。”一笑而散。由是往来无间，形骸尽忘。每值乏窘，<u>真</u> 辄出黑石一块，吹咒其上，以磨瓦砾，立刻化为白金，便以赠生。仅足所用，未尝赢余。<u>贾</u> 每求益，<u>真</u> 曰：“我言君贪，如何，如何！”<u>贾</u> 思明告必不可得，将乘其醉睡，窃石而要之。一日，饮既卧，<u>贾</u> 潜起，搜诸衣底。<u>真</u> 觉之曰：“子真丧心，不可处矣！”遂辞别，移居而去。</p>
<p>后年余，<u>贾</u> 游河干，见一石莹洁，绝类<u>真生</u> 物。拾之，珍藏若宝。过数日，<u>真</u> 忽至，然若有所失。<u>贾</u> 慰问之，<u>真</u> 曰：“君前所见，乃仙人点金石也。曩从<u>抱真子</u> 游，彼怜我介，以此相贻。醉后失去，隐卜当在君所。如有还带之恩，不敢忘报。”<u>贾</u> 笑曰：“仆生平不敢欺友朋，诚如所卜。但知<u>管仲</u> 之贫者，莫如<u>鲍叔</u> ，君且奈何？”<u>真</u> 请以百金为赠。<u>贾</u> 曰：“百金非少，但授我口诀，一亲试之，无憾矣。”<u>真</u> 恐其寡信。<u>贾</u> 曰：“君自仙人，岂不知<u>贾某</u> 宁失信于朋友者哉！”<u>真</u> 授其诀。<u>贾</u> 顾砌上有巨石，将试之。<u>真</u> 掣其肘，不听前。<u>贾</u> 乃俯掬半砖，置砧上曰：“若此者，非多耶？”<u>真</u> 乃听之。<u>贾</u> 不磨砖而磨砧，<u>真</u> 变色欲与争，而砧已化为浑金。反石于<u>真</u> 。<u>真</u> 叹曰：“业如此，复何言。然妄以福禄加人，必遭天谴。如逭我罪，施材百具、絮衣百领，肯之乎？”<u>贾</u> 曰：“仆所以欲得钱者，原非欲窖藏之也。君尚视我为守财卤耶？”<u>真</u> 喜而去。</p>
<p> <u>贾</u> 得金，旦施且贾，不三年，施数已满。<u>真</u> 忽至，握手曰：“君信义人也！别后被福神奏帝，削去仙籍。蒙君博施，今以功德消罪。愿勉之，勿替也。”<u>贾</u> 问<u>真</u> 系天上何曹，曰：“我乃有道之狐耳。出身綦微，不堪孽累，故生平自爱，一毫不敢妄作。”<u>贾</u> 为设酒，遂与欢饮如初。<u>贾</u> 至九十余，狐犹时至其家。</p>
<p> <u>长山</u> 某，卖解信药，即垂危，灌之无不活。然秘其方，即戚好不传也。一日，以株累被逮。妻弟饷食狱中，隐置信焉。坐待食已而后告之，甲不信。少顷，腹中溃动，始大惊，骂曰：“畜产速行！家中虽有药末，恐道远难俟，急于城中物色薜荔为末，清水一盏，速将来！”妻弟如其教。迨觅至，某已呕泻欲死，急投之，立刻而安。其方自此遂传。此亦犹狐之秘其石也。</p>
<h2 id='chapter_10_003'>布商</h2>
<p>布商某，至<u>青州</u> 境，偶入废寺，见其院宇零落，叹悼不已。僧在侧曰：“今如有善信，暂起山门，亦佛面之光。”客慨然自任。僧喜，邀入方丈，款待殷勤。既而举内外殿阁，并请装修，客辞以不能。僧固强之，词色悍怒。客惧，请即倾囊，于是倒装而出，悉授僧。将行，僧止之曰：“君竭赀实非所愿，得毋甘心于我乎？不如先之。”遂握刀相向。客哀之切，弗听，请自经，许之。逼置暗室而迫促之。适有防海将军经寺外，遥自缺墙外望见一红裳女子入僧舍，疑之。下马入寺，前后冥搜，竟不得。至暗室所，严扃双扉，僧不肯开，托以妖异。将军怒，斩关入，则见客缢梁上。救之，片时复苏，诘得其情。又械问女子所在，实则乌有，盖神佛现化也。杀僧，财物仍以归客。客益募修庙宇，由此香火大盛。<u>赵</u> 孝廉<u>丰原</u> 言之最悉。</p>
<h2 id='chapter_10_004'>彭二挣</h2>
<p> <u>禹城</u> <u>韩</u> 公<u>甫</u> 自言：与邑人<u>彭二挣</u> 并行于途，忽回首不见之，惟空蹇随行。但闻号救甚急，细听则在被囊中。近视囊内累然，虽则偏重，亦不得堕。欲出之，则囊口缝纫甚密，以刀断线，始见<u>彭</u> 犬卧其中。既出，问何以入，亦茫不自知。盖其家有狐为祟，事如此类甚多云。</p>
<h2 id='chapter_10_005'>何仙</h2>
<p> <u>长山</u> <u>王</u> 公子<u>瑞亭</u> ，能以乩卜。乩神自称<u>何仙</u> ，为<u>纯阳</u> 弟子，或谓是<u>吕祖</u> 所跨鹤云。每降，辄与人论文作诗。<u>李</u> 太史<u>质君</u> 师事之，丹黄课艺，理绪明切。太史揣摩成，赖<u>何仙</u> 力居多焉，因之文学士多皈依之。然为人决疑难事，多凭理，不甚言休咎。</p>
<p>辛未岁，<u>朱文宗</u> 案临<u>济南</u> ，试后，诸友请决等第。<u>何仙</u> 索试艺，悉月旦之。座中有与<u>乐陵</u> <u>李忭</u> 相善者，<u>李</u> 固好学深思之士，众属望之，因出其文，代为之请。乩注云：“一等。”少间，又书云：“适评<u>李生</u> ，据文为断。然此生运数大晦，应犯夏楚。异哉！文与数适不相符，岂文宗不论文耶？诸公少待，试一往探之。”少顷，又书云：“我适至提学署中，见文宗公事旁午，所焦虑者殊不在文也。一切置付幕客六七人，粟生、例监，都在其中，前世全无根气，大半饿鬼道中游魂，乞食于四方者也。曾在黑暗狱中八百年，损其目之精气，如人久在洞中，乍出，则天地异色，无正明也。中有一二为人身所化者，阅卷分曹，恐不能适相值耳。”众问挽回之术。书云：“其术至实，人所共晓，何必问？”众会其意，以告<u>李</u> 。<u>李</u> 惧，以文质<u>孙</u> 太史<u>子未</u> ，且诉以兆。太史赞其文，因解其惑。<u>李</u> 以太史海内宗匠，心益壮，乩语不复置怀。</p>
<p>后案发，竟居四等。太史大骇，取其文复阅之，殊无疵摘。评云：“<u>石门</u> 公祖，素有文名，必不悠谬至此。是必幕中醉汉，不识句读者所为。”于是众益服<u>何仙</u> 之神，共焚香祝谢之。乩书曰：“<u>李生</u> 勿以暂时之屈，遂怀惭怍。当多写试卷，益暴之，明岁可得优等。”<u>李</u> 如其教。久之署中颇闻，悬牌特慰之。次岁果列前名，其灵应如此。</p>
<p> <u>异史氏</u> 曰：幕中多此辈客，无怪京都丑妇巷中，至夕无闲床也。呜呼！</p>
<h2 id='chapter_10_006'>牛同人</h2>
<p>（上缺）<u>牛</u> 过父室，则翁卧床上未醒，以此知为狐。怒曰：“狐可忍也，胡败我伦！<u>关圣</u> 号为‘伏魔’，今何在，而任此类横行！”因作表上玉帝，内微诉<u>关帝</u> 之不职。</p>
<p>久之，忽闻空中喊嘶声，则<u>关帝</u> 也。怒叱曰：“书生何得无礼！我岂专掌为汝家驱狐耶？若禀诉不行，咎怨何辞矣。”即令杖<u>牛</u> 二十，股肉几脱。少间，有黑面将军缚一狐至，牵之而去，其怪遂绝。</p>
<p>后三年，<u>济南</u> 游击女为狐所惑，百术不能遣。狐语女曰：“我生平所畏惟<u>牛同人</u> 而已。”游击亦不知<u>牛</u> 何里，无可物色。适提学按临，<u>牛</u> 赴试，在省偶被营兵迕辱，忿愬游击之门。游击一闻其名，不胜惊喜，伛偻甚恭。立捉兵至，捆责尽法。已，乃实告以情。<u>牛</u> 不得已，为之呈告<u>关帝</u> 。俄顷，见金甲神降于其家。狐方在室，颜猝变，现形如犬，绕屋嗥窜，旋出自投阶下。神言：“前帝不忍诛，今再犯不赦矣！”絷系马颈而去。</p>
<h2 id='chapter_10_007'>神女</h2>
<p> <u>米生</u> 者，<u>闽</u> 人，传者忘其名字、郡邑。偶入郡，醉过市廛，闻高门中箫鼓如雷。问之居人，云是开寿筵者，然门庭亦殊清寂。听之，笙歌繁响。醉中雅爱乐之，并不问其何家，即街头市祝仪，投晚生刺焉。或见其衣冠朴陋，便问：“君系此翁何亲？”答言：“无之。”或言：“此流寓者，侨居于此，不审何官，甚贵倨也。既非亲属，将何求？”生闻而悔之，而刺已入矣。无何，两少年出逆客，华裳眩目，丰采都雅，揖生入。见一叟南向坐，东西列数筵，客六七人，皆似贵胄，见生至，尽起为礼，叟亦杖而起。生久立，待与周旋，而叟殊不离席。两少年致词曰：“家君衰迈，起拜良艰，予兄弟代谢高贤之见枉也。”生逊谢而罢。遂增一筵于上，与叟接席。未几，女乐作于下。座后设琉璃屏，以幛内眷。鼓吹大作，座客不复可以倾谈。筵将终，两少年起，各以巨杯劝客，杯可容三斗，生有难色，然见客受，亦受。顷刻四顾，主客尽釂，生不得已，亦强尽之。少年复斟。生觉惫甚，起而告退，少年强挽其裾。生大醉逿地，但觉有人以冷水洒面，恍然若寤。起视，宾客尽散，惟一少年捉臂送之，遂别而归。后再过其门，则已迁去矣。</p>
<p>自郡归，偶适市，一人自肆中出，招之饮。视之，不识。姑从之入，则座上先有里人<u>鲍庄</u> 在焉。问其人，乃<u>诸</u> 姓，市中磨镜者也。问：“何相识？”曰：“前日上寿者，君识之否？”生言：“不识。”<u>诸</u> 言：“予出入其门最稔。翁，<u>傅</u> 姓，但不知何省何官。先生上寿时，我方在墀下，故识之也。”日暮，饮散。<u>鲍庄</u> 夜死于途。<u>鲍</u> 父不识<u>诸</u> ，执名讼生。检得<u>鲍庄</u> 体有重伤，生以谋杀论死，备历械梏，以<u>诸</u> 未获，罪无申证，颂系之。年余，直指巡方，廉知其冤，出之。</p>
<p>家中田产荡尽，而衣巾革褫，冀其可以辨复，于是携囊入郡。日将暮，步履颇殆，休于路侧。遥见小车来，二青衣夹随之。既过，忽命停舆，车中不知何言。俄一青衣问生：“君非<u>米</u> 姓乎？”生惊起诺之。问：“何贫窭若此？”生告以故。又问：“安之？”又告之。青衣去，向车中语，俄复返，请生至车前。车中以纤手搴帘，微睨之，绝代佳人也。谓生曰：“君不幸得无妄之祸，闻之太息。今日学使署中，非白手可以出入者。途中无可解赠……”乃于髻上摘珠花一朵，授生曰：“此物可鬻百金，请缄藏之。”生下拜，欲问官阀，车行甚疾，其去已远，不解何人。执花悬想，上缀明珠，非凡物也。珍藏而行。至郡，投状，上下勒索甚苦。出花展视，不忍置去，遂归。归而无家，依于兄嫂。幸兄贤，为之经纪，贫不废读。</p>
<p>过岁，赴郡应童子试，误入深山。会清明节，游人甚众。有数女骑来，内一女郎，即曩年车中人也。见生停骖，问其所往，生具以对。女惊曰：“君衣顶尚未复耶？”生惨然于衣下出珠花，曰：“不忍弃此，故犹童子也。”女郎晕红上颊。既，嘱坐待路隅，款段而去。久之，一婢驰马来，以裹物授生，曰：“娘子言：今日学使之门如市，赠白金二百，为进取之资。”生辞曰：“娘子惠我多矣！自分掇芹非难，重金所不敢受。但告以姓名，绘一小像，焚香供之，足矣。”婢不顾，委地下而去。生由此用度颇充，然终不屑夤缘。后入邑庠第一。以金授兄，兄善居积，三年，旧业尽复。</p>
<p>适<u>闽</u> 中巡抚为生祖门人，优恤甚厚，兄弟称巨家矣。然生素清鲠，虽属大僚通家，而未尝有所干谒。一日，有客裘马至门，都无识者。出视，则<u>傅公子</u> 也。揖而入，各道间阔。治具相款，客辞以冗，然亦不竟言去。已而肴酒既陈，公子起而请间，相将入内，拜伏于地。生惊问：“何事？”怆然曰：“家君适罹大祸，欲有求于抚台，非兄不可。”生辞曰：“渠虽世谊，而以私干人，生平所不为也。”公子伏地哀泣。生厉色曰：“小生与公子，一饮之知交耳，何遂以丧节强人！”公子大惭，起而别去。</p>
<p>越日，方独坐，有青衣人入，视之，即山中赠金者。生方惊起，青衣曰：“君忘珠花否？”生曰：“唯唯，不敢忘！”曰：“昨公子，即娘子胞兄也。”生闻之，窃喜，伪曰：“此难相信。若得娘子亲见一言，则油鼎可蹈耳。不然，不敢奉命。”青衣出，驰马而去。更尽复返，扣扉入曰：“娘子来矣！”言未已，女郎惨然入，向壁而哭，不作一语。生拜曰：“小生非卿，无以有今日。但有驱策，敢不惟命！”女曰：“受人求者常骄人，求人者常畏人。中夜奔波，生平何解此苦，只以畏人故耳，亦复何言！”生慰之曰：“小生所以不遽诺者，恐过此一见为难耳。使卿夙夜蒙露，吾知罪矣！”因挽其祛，隐抑搔之。女怒曰：“子诚敝人也！不念畴昔之义，而欲乘人之厄。予过矣！予过矣！”忿然而出，登车欲去。生追出谢过，长跪而要遮之。青衣亦为缓颊。女意稍解，就车中谓生曰：“实告君：妾非人，乃神女也。家君为<u>南岳</u> 都理司，偶失礼于地官，将达帝听，非本地都人官印信，不可解也。君如不忘旧义，以黄纸一幅，为妾求之。”言已，车发遂去。</p>
<p>生归，悚惧不已。乃假驱祟，言于巡抚。巡抚谓其事近巫蛊，不许。生以厚金赂其心腹，诺之，而未得其便也。既归，青衣候门，生具告之，默然遂去，意似怨其不忠。生追送之曰：“归语娘子：如事不谐，我以身命殉之！”既归，终夜辗转，不知计之所出。适院署有宠姬购珠，乃以珠花献之。姬大悦，窃印为之嵌之。怀归，青衣适至。笑曰：“幸不辱命。然数年来贫贱乞食所不忍鬻者，今还为主人弃之矣！”因告以情，且曰：“黄金抛置，我都不惜。寄语娘子：珠花须要偿也！”</p>
<p>逾数日，<u>傅公子</u> 登堂申谢，纳黄金百两。生作色曰：“所以然者，为令妹之惠我无私耳。不然，即万金岂足以易名节哉！”再强之，声色益厉。公子惭而去，曰：“此事殊未了！”翼日，青衣奉女郎命，进明珠百颗，曰：“此足以偿珠花否耶？”生曰：“重花者，非贵珠也。设当日赠我万镒之宝，直须卖作富家翁耳，什袭而甘贫贱，何为乎？娘子神人，小生何敢他望，幸得报洪恩于万一，死无憾矣！”青衣置珠案间，生朝拜而后却之。越数日，公子又至，生命治肴酒。公子使从人入厨下，自行烹调，相对纵饮，欢若一家。有客馈苦糯，公子饮而美之，引尽百盏，面颊微赪。乃谓生曰：“君贞介士，愚兄弟不能早知君，有愧裙钗多矣。家君感大德，无以相报，欲以妹子附为婚姻，恐以幽明见嫌也。”生喜惧非常，不知所对。公子辞而出，曰：“明夜七月初九，新月钩辰，天孙有少女下嫁，吉期也，可备青庐。”</p>
<p>次夕，果送女郎至，一切无异常人。三日后，女自兄嫂以及婢仆，大小皆有馈赏。又最贤，事嫂如姑。数年不育，劝纳副室，生不肯。适兄贾于<u>江</u> <u>淮</u> ，为买少姬而归。姬，<u>顾</u> 姓，小字<u>博士</u> ，貌亦清婉，夫妇皆喜。见髻上插珠花，甚似当年故物，摘视，果然。异而诘之，答云：“昔有巡抚爱妾死，其婢盗出鬻于市，先人廉其直，买而归。妾爱之。先人无子，生妾一人，故所求无不得。后父死家落，妾寄养于<u>顾媪</u> 之家。<u>顾</u> ，妾姨行，见珠，屡欲售去，妾投井觅死，故至今犹存也。”夫妇叹曰：“十年之物，复归故主，岂非数哉！”女另出珠花一朵，曰：“此物久无偶矣！”因并赐之，亲为簪于髻上。姬退，问女郎家世甚悉，家人皆讳言之。阴语生曰：“妾视娘子，非人间人也，其眉目间有神气。昨簪花时，得近视，其美丽出于肌里，非若凡人以黑白位置中见长耳。”生笑之。姬曰：“君勿言，妾将试之，如其神，但有所须，无人处焚香以求，彼当自知。”女郎绣袜精工，<u>博士</u> 爱之，而未敢言，乃即闺中焚香祝之。女早起，忽检箧中，出袜，遣婢赠<u>博士</u> 。生见之而笑，女问故，以实告。女曰：“黠哉婢乎！”因其慧，益怜爱之，然<u>博士</u> 益恭，昧爽时，必熏沐以朝。</p>
<p>后<u>博士</u> 一举两男，两人分字之。生年八十，女貌犹如处子。生抱病，女鸠匠为材，令宽大倍于寻常。既死，女不哭，男女他适，则女已入材中死矣。因并葬之，至今传为“大材冢”云。</p>
<p> <u>异史氏</u> 曰：女则神矣，<u>博士</u> 而能知之，是遵何术欤？乃知人之慧固有灵于神者矣！</p>
<h2 id='chapter_10_008'>湘裙</h2>
<p> <u>晏仲</u> ，<u>陕西</u> <u>延安</u> 人，与兄<u>伯</u> 同居，友爱敦笃。<u>伯</u> 三十而卒，无嗣，妻亦继亡。<u>仲</u> 痛悼之，每思生二子，则以一子为兄后。甫举一男，而<u>仲</u> 妻又死。<u>仲</u> 恐继室不恤其子，将购一妾。邻村有货婢者，<u>仲</u> 往相之，略不称意，情绪无聊，被友人留酌，醺醉而归。途中遇故窗友<u>梁生</u> ，握手殷殷，邀过其家。醉中忘其已死，从之而去。入其门，并非旧第，疑而问之。答云：“新移此耳。”入而谋酒，则家酿已竭，嘱<u>仲</u> 坐待，挈瓶往沽。</p>
<p> <u>仲</u> 出立门外以俟之，见一妇人控驴而过，有童子随之，年可八九岁，面目神色，绝类其兄。心恻然动，急委缀之。便问童子何姓，答言：“姓<u>晏</u> 。”<u>仲</u> 益惊，又问：“汝父何名？”答言：“不知。”言次，已至其门，妇人下驴入。<u>仲</u> 执童子曰：“汝父在家否？”童诺而入。顷之，一媪出窥，真其嫂也。讶叔何来。<u>仲</u> 大悲，随之而入，见庐落亦复整顿。因问：“兄何在？”曰：“责负未归。”问：“跨驴何人？”曰：“此汝兄妾<u>甘氏</u> ，生两男矣。长<u>阿大</u> ，赴市未返，汝所见者<u>阿小</u> 。”坐久，酒渐解，始悟所见皆鬼。以兄弟情切，即亦不惧。嫂温酒治具。<u>仲</u> 急欲见兄，促<u>阿小</u> 觅之。良久，哭而归曰：“<u>李</u> 家负欠不还，反与父闹。”<u>仲</u> 闻之，与<u>阿小</u> 奔而去。见有两人方捽兄地上，<u>仲</u> 怒，奋拳直入，当者尽踣。急救兄起，敌已俱奔。追捉一人，捶楚无算，始起。执兄手，顿足哀泣，兄亦泣。既归，举家慰问，乃具酒食，兄弟相庆。</p>
<p>居无何，一少年入，年约十六七。<u>伯</u> 呼<u>阿大</u> ，令拜叔。<u>仲</u> 挽之，哭向兄曰：“大哥地下有两男子，而坟墓不扫，弟又子少而鳏，奈何？”<u>伯</u> 亦凄恻。嫂谓<u>伯</u> 曰：“遣<u>阿小</u> 从叔去，亦得。”<u>阿小</u> 闻之，依叔肘下，眷恋不去。<u>仲</u> 抚之，倍益酸辛，问：“汝乐从否？”答云：“乐从。”<u>仲</u> 念鬼虽非人，慰情亦胜无也，因为解颜。<u>伯</u> 曰：“从去，但勿娇惯，宜啖以血肉，驱向日中曝之，午过乃已。六七岁儿，历春及夏，骨肉更生，可以娶妻育子，但恐不寿耳。”言间，门外有少女窥听，意致温婉。<u>仲</u> 疑为兄女，便以问兄，兄曰：“此名<u>湘裙</u> ，吾妾妹也。孤而无归，寄养十年矣。”问：“已字否？”<u>伯</u> 云：“尚未。近有媒议东村<u>田</u> 家。”女在窗外小语曰：“我不嫁<u>田</u> 家牧牛子。”<u>仲</u> 颇有动于中，而未便明言。既而<u>伯</u> 起，设榻于斋，止弟宿。</p>
<p> <u>仲</u> 雅不欲留，而意恋<u>湘裙</u> ，将设法以窥兄意，遂别兄就榻。时方初春，气候犹寒，斋中夙无烟火，森然起粟。对烛冷坐，思得小饮。俄而<u>阿小</u> 推扉入，以杯羹斗酒置案上。<u>仲</u> 喜极，问谁之为，答云：“<u>湘姨</u> 。”酒将尽，又以灰覆盆火，掷床下。<u>仲</u> 问：“爷娘寝乎？”曰：“睡已久矣。”“汝寝何所？”曰：“与<u>湘姨</u> 共榻耳。”<u>阿小</u> 俟叔眠，乃掩门去。<u>仲</u> 念<u>湘裙</u> 惠而解意，益爱慕之，又以其能抚<u>阿小</u> ，欲得之心益坚。辗转床头，终夜不寝。早起，告兄曰：“弟孑然无偶，烦大哥留意也。”<u>伯</u> 曰：“吾家非一瓢一担者，物色当自有人。地下即有佳丽，恐于弟无所利益。”<u>仲</u> 曰：“古人亦有鬼妻，何害？”<u>伯</u> 似会意，便言：“<u>湘裙</u> 亦佳。但以巨针刺人迎，血出不止者，乃可为生人妻，何得草草。”<u>仲</u> 曰：“得<u>湘裙</u> 抚<u>阿小</u> ，亦得。”<u>伯</u> 但摇首，<u>仲</u> 求之不已。嫂曰：“试捉<u>湘裙</u> 强刺验之，不可乃已。”遂握针出。门外遇<u>湘裙</u> ，急捉其腕，则血痕犹湿，盖闻<u>伯</u> 言时，早自试之矣。嫂释手而笑，反告<u>伯</u> 曰：“渠作有意乔才久矣，尚为之代虑耶？”妾闻之怒，趋近<u>湘裙</u> ，以指刺眶而骂曰：“淫婢不羞！欲从阿叔奔去耶？我定不如其愿！”<u>湘裙</u> 愧愤，哭欲觅死，举家腾沸。<u>仲</u> 乃大惭，别兄嫂，率<u>阿小</u> 而出。兄曰：“弟姑去，<u>阿小</u> 勿使复来，恐损其生气也。”<u>仲</u> 诺之。</p>
<p>既归，伪增其年，托言兄卖婢之遗腹子。众以其貌酷类，亦信为<u>伯</u> 遗体。<u>仲</u> 教之读，辄遣抱一卷就日中诵之。初以为苦，久而渐安。六月中，几案灼人，而儿戏且读，殊无少怨。儿甚惠，日尽半卷，夜与叔抵足，恒背诵之。<u>仲</u> 甚慰。又以不忘<u>湘裙</u> ，故不复作“燕楼”想矣。</p>
<p>一日，双媒来为<u>阿小</u> 议婚，中馈无人，心甚躁急。忽<u>甘</u> 嫂自外入曰：“阿叔勿怪，吾送<u>湘裙</u> 至矣。缘婢子不识羞，我故挫辱之。叔如此表表，而不相从，更欲从何人者？”见<u>湘裙</u> 立其后，心甚欢悦。肃嫂坐，具述有客在堂，乃趋出。少间复入，则<u>甘氏</u> 已去。<u>湘裙</u> 卸妆入厨下，刀砧盈耳矣。俄而肴胾罗列，烹饪得宜。客去，<u>仲</u> 入，见<u>湘裙</u> 凝妆坐室中，遂与交拜成礼。至晚，女仍欲与<u>阿小</u> 共宿。<u>仲</u> 曰：“我欲以阳气温之，不可离也。”因置女别室，惟晚间杯酒一往欢会而已。<u>湘裙</u> 抚前子如己出，<u>仲</u> 益贤之。</p>
<p>一夕，夫妻款洽，<u>仲</u> 戏问：“阴世有佳人否？”女思良久，答言：“未见。惟邻女<u>葳灵仙</u> ，群以为美，顾貌亦犹人，要善修饰耳。与妾往还最久，心中窃鄙其荡也。如欲见之，顷刻可致。但此等人，未可招惹。”<u>仲</u> 急欲一见。女把笔似欲作书，既而掷管曰：“不可，不可！”强之再四，乃曰：“勿为所惑。”<u>仲</u> 诺之。遂裂纸作数画若符，于门外焚之。少时，帘动钩鸣，吃吃作笑声。女起曳入，高髻云翘，殆类画图。扶坐床头，酌酒相叙间阔。初见<u>仲</u> ，犹以红袖掩口，不甚纵谈，数盏后，嬉狎无忌，渐伸一足压<u>仲</u> 衣。<u>仲</u> 心迷乱，不知魂之所舍。目前惟碍<u>湘裙</u> ，<u>湘裙</u> 又故防之，顷刻不离于侧。<u>葳灵仙</u> 忽起，搴帘而出，<u>湘裙</u> 从之，<u>仲</u> 亦从之。<u>葳灵仙</u> 握<u>仲</u> ，趋入他室。<u>湘裙</u> 甚恨，而无可如何，愤然归室，听其所为而已。既而<u>仲</u> 入，<u>湘裙</u> 责之曰：“不听我言，后恐却之不得耳。”<u>仲</u> 疑其妒，不乐而散。次夕，<u>葳灵仙</u> 不召自来。<u>湘裙</u> 甚厌见之，傲不为礼，<u>仙</u> 竟与<u>仲</u> 相将而去。如此数夕。女望其来，则诟辱之，而亦不能却也。月余，<u>仲</u> 病不起，始大悔，唤<u>湘裙</u> 与共寝处，冀可避之。昼夜防稍懈，则人鬼已在阳台。<u>湘裙</u> 操杖逐之，鬼忿与争，<u>湘裙</u> 荏弱，手足皆为所伤。<u>仲</u> 浸以沉困。<u>湘裙</u> 泣曰：“吾何以见吾姊矣！”又数日，<u>仲</u> 冥然遂死。</p>
<p>初见二隶执牒入，不觉从去。至途患无资斧，邀隶便道过兄所。兄见之，惊骇失色，问：“弟近何作？”<u>仲</u> 曰：“无他，但有鬼病耳。”实告之。兄曰：“是矣。”乃出白金一裹，谓隶曰：“姑笑纳之。吾弟罪不应死，请释归，我使豚子从去，或无不谐。”便唤<u>阿大</u> 陪隶饮。反身入家，遍告以故。乃令<u>甘氏</u> 隔壁唤<u>葳灵仙</u> 。俄至，见<u>仲</u> 欲遁。<u>伯</u> 揪返骂曰：“淫婢！生为荡妇，死为贱鬼，不齿群众久矣，又祟吾弟耶！”立批之，云鬓蓬飞，妖容顿减。久之，一妪来，伏地哀恳。<u>伯</u> 又责妪纵女宣淫，诃詈移时，始令与女俱去。<u>伯</u> 乃送<u>仲</u> 出，飘忽间已抵家门，直抵卧室，豁然若寤，始知适间之已死也。<u>伯</u> 责<u>湘裙</u> 曰：“我与若姊，谓汝贤能，故使从吾弟，反欲促吾弟死耶！设非名分之嫌，便当挞楚！”<u>湘裙</u> 惭惧啜泣，望<u>伯</u> 伏谢。<u>伯</u> 顾<u>阿小</u> 喜曰：“儿居然生人矣！”<u>湘裙</u> 欲出作黍，<u>伯</u> 辞曰：“弟事未办，我不遑暇。”<u>阿小</u> 年十三，渐知恋父，见父出，零涕从之。父曰：“从叔最乐，我行复来耳。”转身遂逝，自此不复通闻问矣。</p>
<p>后<u>阿小</u> 娶妇，生一子，亦年三十而卒。<u>仲</u> 抚其孤，如侄生时。<u>仲</u> 年八十，其子二十余矣，乃析之。<u>湘裙</u> 无所出，一日，谓<u>仲</u> 曰：“我先驱狐狸于地下可乎？”盛妆上床而殁。<u>仲</u> 亦不哀，半年亦殁。</p>
<p> <u>异史氏</u> 曰：天下之友爱如<u>仲</u> ，几人哉！宜其不死而益之以年也。阳绝阴嗣，此皆不忍死兄之诚心所格，在人无此理，在天宁有此数乎？地下生子，愿承前业者，想亦不少，恐承绝产之贤兄贤弟，不肯收恤耳！</p>
<h2 id='chapter_10_009'>三生</h2>
<p> <u>湖南</u> 某，能记前生三世。一世为令尹，闱场入帘。有名士<u>兴于唐</u> 被黜落，愤懑而卒，至阴司执卷讼之。此状一投，其同病死者以千万计，推<u>兴</u> 为首，聚散成群。某被摄去，相与对质。阎罗便问：“某既衡文，何得黜佳士而进凡庸？”某辨言：“上有总裁，某不过奉行之耳。”阎罗即发一签，往拘主司。久之，勾至。阎罗即述某言，主司曰：“某不过总其大成，虽有佳章，而房官不荐，吾何由而见之也？”阎罗曰：“此不得相诿，其失职均也，例合笞。”方将施刑，<u>兴</u> 不满志，戛然大号，两墀诸鬼，万声鸣和。阎罗问故，<u>兴</u> 抗言曰：“笞罪太轻，是必掘其双睛，以为不识文之报。”阎罗不肯，众呼益厉。阎罗曰：“彼非不欲得佳文，特其所见鄙耳。”众又请剖其心。阎罗不得已，使人褫去袍服，以白刃劙胸，两人沥血鸣嘶。众始大快，皆曰：“吾辈抑郁泉下，未有能一伸此气者，今得<u>兴先生</u> ，怨气都消矣。”哄然遂散。</p>
<p>某受剖已，押投<u>陕西</u> 为庶人子。年二十余，值土寇大作，陷入贼中。有兵巡道往平贼，俘掳甚众，某亦在中。心犹自揣非贼，冀可辨释。及见堂上官，亦年二十余，细视，乃<u>兴生</u> 也。惊曰：“吾合尽矣！”既而俘者尽释，惟某后至，不容置辨，竟斩之。某至阴司投状讼<u>兴</u> 。阎罗不即拘，待其禄尽，迟之三十年，<u>兴</u> 始至，面质之。<u>兴</u> 以草菅人命，罚作畜。稽某所为，曾挞其父母，其罪维均。某恐来生再报，请为大畜。阎罗判为大犬，<u>兴</u> 为小犬。</p>
<p>某生于<u>北顺天府</u> 市肆中。一日，卧街头，有客自南中来，携金毛犬，大如狸。某视之，<u>兴</u> 也。心易其小，龁之。小犬咬其喉下，系缀如铃。大犬摆扑嗥窜，市人解之不得。俄顷，俱毙。并至冥司，互有争论。阎罗曰：“冤冤相报，何时可已？今为若解之。”乃判<u>兴</u> 来世为某婿。某生<u>庆云</u> ，二十八举于乡。生一女，娴静娟好，世族争委禽焉，某皆弗许。偶过临郡，值学使发落诸生，其第一卷<u>李</u> 姓，实<u>兴</u> 也。遂挽至旅舍，优厚之。问其家，适无偶，遂订姻好。人皆谓某怜才，而不知有夙因也。既而娶女去，相得甚欢。然婿恃才辄侮翁，恒隔岁不一至其门。翁亦耐之。后婿中岁偃蹇，苦不得售，翁百计为之营谋，始得志于名场。由此和好如父子焉。</p>
<p> <u>异史氏</u> 曰：一被黜而三世不解，怨毒之甚至此哉！阎罗之调停固善，然墀下千万众，如此纷纷，勿亦天下之爱婿，皆冥中之悲鸣号动者耶？</p>
<h2 id='chapter_10_010'>长亭</h2>
<p> <u>石太璞</u> ，<u>泰山</u> 人，好厌禳之术。有道士遇之，赏其慧，纳为弟子。启牙签，出二卷，上卷驱狐，下卷驱鬼，乃以下卷授之，曰：“虔奉此书，衣食佳丽皆有之。”问其姓名，曰：“吾<u>汴</u> 城北村<u>玄帝观</u> <u>王赤城</u> 也。”留数日，尽传其诀。<u>石</u> 由此精于符箓，委贽者踵接于门。</p>
<p>一日，有叟来，自称<u>翁</u> 姓，炫陈币帛，谓其女鬼病已殆，必求亲诣。<u>石</u> 闻病危，辞不受贽，姑与俱往。十余里入山村，至其家，廊舍华好。入室，见少女卧縠幛中，婢以钩挂幛。望之年十四五许，支缀于床，形容已槁。近临之，忽开目云：“良医至矣。”举家皆喜，谓其不语已数日矣。<u>石</u> 乃出，因诘病状。叟言：“白昼见少年来，与共寝处，捉之已杳，少间复至，意其为鬼。”<u>石</u> 曰：“其鬼也，驱之匪难，恐其是狐，则非余所敢知矣。”叟云：“必非必非。”<u>石</u> 授以符，是夕宿于其家。夜分，有少年入，衣冠整肃。<u>石</u> 疑是主人眷属，起而问之，曰：“我鬼也。<u>翁</u> 家尽狐。偶悦其女<u>红亭</u> ，姑止焉。鬼为狐祟，阴骘无伤，君何必离人之缘而护之也？女之姊<u>长亭</u> ，光艳尤绝。敬留全璧，以待高贤。彼如许字，方可为之施治，尔时我当自去。”<u>石</u> 诺之。</p>
<p>是夜，少年不复至，女顿醒。天明，叟喜，以告<u>石</u> ，请<u>石</u> 入视。<u>石</u> 焚旧符，乃坐诊之。见绣幕有女郎，丽若天人，心知其<u>长亭</u> 也。诊已，索水洒幛。女郎急以碗水付之，蹀躞之间，意动神流。<u>石生</u> 此际，心殊不在鬼矣。出辞叟，托制药去，数日不返。鬼益肆，除<u>长亭</u> 外，子妇婢女，俱被淫惑。又以仆马招<u>石</u> ，<u>石</u> 托疾不赴。明日，叟自至。<u>石</u> 故作病股状，扶杖而出。叟拜已，问故，曰：“此鳏之难也！曩夜婢子登榻，倾跌，堕汤夫人泡两足耳。”叟问：“何久不续？”<u>石</u> 曰：“恨不得清门如翁者。”叟默而出。<u>石</u> 走送曰：“病瘥当自至，无烦玉趾也。”又数日，叟复来，<u>石</u> 跛而见之。叟慰问三数语，便曰：“顷与荆人言，君如驱鬼去，使举家安枕，小女<u>长亭</u> ，年十七矣，愿遣奉事君子。”<u>石</u> 喜，顿首于地，乃谓叟：“雅意若此，病躯何敢复爱。”立刻出门，并骑而去。入视祟者既毕，<u>石</u> 恐背约，请与媪盟。媪遽出曰：“先生何见疑也？”即以<u>长亭</u> 所插金簪，授<u>石</u> 为信。<u>石</u> 朝拜之。已，乃遍集家人，悉为祓除。惟<u>长亭</u> 深匿无迹，遂写一佩符，使人持赠之。是夜寂然，鬼影尽灭，惟<u>红亭</u> 呻吟未已，投以法水，所患若失。<u>石</u> 欲辞去，叟挽止殷恳。</p>
<p>至晚，肴核罗列，劝酬殊切。漏二下，主人乃辞客去。<u>石</u> 方就枕，闻叩扉甚急，起视，则<u>长亭</u> 掩入，辞气仓皇，言：“吾家欲以白刃相仇，可急遁！”言已，径返身去。<u>石</u> 战惧无色，越垣急窜。遥见火光，疾奔而往，则里人夜猎者也。喜。待猎毕，乃与俱归。心怀怨愤，无之可伸，思欲之<u>汴</u> 寻<u>赤城</u> ，而家有老父，病废已久，日夜筹思，莫决进止。</p>
<p>忽一日，双舆至门，则翁媪送<u>长亭</u> 至，谓<u>石</u> 曰：“曩夜之归，胡再不谋？”<u>石</u> 见<u>长亭</u> ，怨恨都消，故亦隐而不发。媪促两人庭拜讫。<u>石</u> 将设筵，辞曰：“我非闲人，不能坐享甘旨。我家老子昏髦，倘有不悉，郎肯为<u>长亭</u> 一念老身，为幸多矣。”登车遂去。盖杀婿之谋，媪不之闻，及追之不得而返，媪始知之。颇不能平，与叟日相诟谇，<u>长亭</u> 亦饮泣不食。媪强送女来，非翁意也。<u>长亭</u> 入门，诘之，始知其故。</p>
<p>过两三月，<u>翁</u> 家取女归宁。<u>石</u> 料其不返，禁止之。女自此时一涕零。年余，生一子，名<u>慧儿</u> ，买乳媪哺之。然儿善啼，夜必归母。一日，<u>翁</u> 家又以舆来，言媪思女甚。<u>长亭</u> 益悲，<u>石</u> 不忍复留之。欲抱子去，<u>石</u> 不可，<u>长亭</u> 乃自归。别时，以一月为期，既而半载无耗。遣人往探之，则向所僦宅久空。又二年余，望想都绝，而儿啼终夜，寸心如割。既而<u>石</u> 父病卒，倍益哀伤，因而病惫，苫次弥留，不能受宾朋之吊。方昏愦间，忽闻妇人哭入。视之，则缞绖者<u>长亭</u> 也。<u>石</u> 大悲，一恸遂绝。婢惊呼，女始辍泣，抚之良久，始渐苏。自疑已死，谓相聚于冥中。女曰：“非也。妾不孝，不能得严父心，尼归三载，诚所负心。适家人由海东经此，得翁凶问。妾遵严命而绝儿女之情，不敢循乱命而失翁媳之礼。妾来时，母知而父不知也。”言间，儿投怀中。言已，始抚之，泣曰：“我有父，儿无母矣！”儿亦噭啕，一室掩泣。女起，经理家政，柩前牲盛洁备，<u>石</u> 乃大慰。而病久，急切不能起。女乃请<u>石</u> 外兄款洽吊客。丧既闭，<u>石</u> 始杖而能起，相与营谋斋葬。葬已，女欲辞归，以受背父之谴。夫挽儿号，隐忍而止。未几，有人来告母病，乃谓<u>石</u> 曰：“妾为君父来，君不为妾母放令去耶？”<u>石</u> 许之。女使乳媪抱儿他适，涕洟出门而去。去后，数年不返，<u>石</u> 父子渐亦忘之。</p>
<p>一日，昧爽启扉，则<u>长亭</u> 飘入。<u>石</u> 方骇问，女戚然坐榻上，叹曰：“生长闺阁，视一里为遥，今一日夜而奔千里，殆矣！”细诘之，女欲言复止。请之不已，哭曰：“今为君言，恐妾之所悲，而君之所快也。迩年徙居<u>晋</u> 界，僦居<u>赵</u> 搢绅之第。主客交最善，以<u>红亭</u> 妻其公子。公子数逋荡，家庭颇不相安。妹归告父，父留之，半年不令还。公子忿恨，不知何处聘一恶人来，遣神绾锁，缚老父去，一门大骇，顷刻四散矣。”<u>石</u> 闻之，笑不自禁。女怒曰：“彼虽不仁，妾之父也。妾与君琴瑟数年，止有相好而无相尤。今日人亡家败，百口流离，即不为父伤，宁不为妾吊乎！闻之忭舞，更无片语相慰藉，何不义也！”拂袖而出。<u>石</u> 追谢之，亦已渺矣。怅然自悔，拚已决绝。</p>
<p>过二三日，媪与女俱来，<u>石</u> 喜慰问。母子俱伏。惊而询之，母子俱哭。女曰：“妾负气而去，今不能自坚，又欲求人，复何颜矣！”<u>石</u> 曰：“岳固非人，母之惠，卿之情，所不忘也。然闻祸而乐，亦犹人情，卿何不能暂忍？”女曰：“顷于途中遇母，始知絷吾父者，盖君师也。”<u>石</u> 曰：“果尔，亦大易。然翁不归，则卿之父子离散；恐翁归，则卿之夫泣儿悲也。”媪矢以自明，女亦誓以相报。<u>石</u> 乃即刻治任如<u>汴</u> ，询至<u>玄帝观</u> ，则<u>赤城</u> 归未久。入而参之。便问：“何来？”<u>石</u> 视厨下一老狐，孔前股而系之，笑曰：“弟子之来，为此老魅。”<u>赤城</u> 诘之，曰：“是吾岳也。”因以实告。道士谓其狡诈，不肯轻释。固请，乃许之。<u>石</u> 因备述其诈，狐闻之，塞身入灶，似有惭状。道士笑曰：“彼羞恶之心，未尽亡也。”<u>石</u> 起，牵之而出，以刀断索抽之。狐痛极，齿龈龈然。石不遽抽，而顿挫之，笑问曰：“翁痛之，勿抽可耶？”狐睛睒，似有愠色。既释，摇尾出观而去。</p>
<p> <u>石</u> 辞归。三日前，已有人报叟信，媪先去，留女待<u>石</u> 。<u>石</u> 至，女逆而伏。石挽之曰：“卿如不忘琴瑟之情，不在感激也。”女曰：“今复迁还故居矣，村舍邻迩，音问可以不梗。妾欲归省，三日可旋，君信之否？”曰：“儿生而无母，未便殇折。我日日鳏居，习已成惯。今不似<u>赵公子</u> ，而反德报之，所以为卿者尽矣。如其不还，在卿为负义，道里虽近，当亦不复过问，何不信之与有？”女次日去，二日即返。问：“何速？”曰：“父以君在<u>汴</u> 曾相戏弄，未能忘怀，言之絮絮。妾不欲复闻，故早来也。”自此闺中之往来无间，而翁婿间尚不通吊庆云。</p>
<p> <u>异史氏</u> 曰：狐情反复，谲诈已甚。悔婚之事，两女而一辙，诡可知矣。然要而婚之，是启其悔者已在初也。且婿既爱女而救其父，止宜置昔怨而仁化之，乃复狎弄于危急之中，何怪其没齿不忘也！天下有冰玉之不相能者，类如此。</p>
<h2 id='chapter_10_011'>席方平</h2>
<p> <u>席方平</u> ，<u>东安</u> 人。其父名<u>廉</u> ，性戆拙。因与里中富室<u>羊</u> 姓有隙，<u>羊</u> 先死，数年，<u>廉</u> 病垂危，谓人曰：“<u>羊某</u> 今贿嘱冥使搒我矣。”俄而身赤肿，号呼遂死。<u>席</u> 惨怛不食，曰：“我父朴讷，今见陵于强鬼。我将赴地下，代伸冤气耳。”自此不复言，时坐时立，状类痴，盖魂已离舍矣。</p>
<p> <u>席</u> 觉初出门，莫知所往，但见路有行人，便问城邑。少选，入城。其父已收狱中。至狱门，遥见父卧檐下，似甚狼狈，举目见子，潸然涕流。便谓：“狱吏悉受赇嘱，日夜搒掠，胫股摧残甚矣！”<u>席</u> 怒，大骂狱吏：“父如有罪，自有王章，岂汝等死魅所能操耶！”遂出，抽笔为词。值城隍早衙，喊冤以投。<u>羊</u> 惧，内外贿通，始出质理。城隍以所告无据，颇不直<u>席</u> 。<u>席</u> 忿气无所复伸，冥行百余里，至郡，以官役私状，告之郡司。迟之半月，始得质理。郡司扑席，仍批城隍覆案。<u>席</u> 至邑，备受械梏，惨冤不能自舒。城隍恐其再讼，遣役押送归家。</p>
<p>役至门辞去。<u>席</u> 不肯入，遁赴冥府，诉郡邑之酷贪。冥王立拘质对。二官密遣腹心，与<u>席</u> 关说，许以千金，<u>席</u> 不听。过数日，逆旅主人告曰：“君负气已甚，官府求和而执不从，今闻于王前各有函进，恐事殆矣。”<u>席</u> 以道路之口，犹未深信。俄有皂衣人唤入。升堂，见冥王有怒色，不容置词，命笞二十。<u>席</u> 厉声问：“小人何罪？”冥王漠若不闻。<u>席</u> 受笞，喊曰：“受笞允当，谁教我无钱耶！”冥王益怒，命置火床。两鬼捽<u>席</u> 下，见东墀有铁床，炽火其下，床面通赤。鬼脱<u>席</u> 衣，掬置其上，反复揉捺之。痛极，骨肉焦黑，苦不得死。约一时许，鬼曰：“可矣。”遂扶起，促使下床着衣，犹幸跛而能行。复至堂上，冥王问：“敢再讼乎？”席曰：“大冤未伸，寸心不死，若言不讼，是欺王也。必讼！”又问：“讼何词？”<u>席</u> 曰：“身所受者，皆言之耳。”冥王又怒，命以锯解其体。二鬼拉去，见立木，高八九尺许，有木板二，仰置其下，上下凝血模糊。方将就缚，忽堂上大呼“<u>席某</u> ”，二鬼即复押回。冥王又问：“尚敢讼否？”答云：“必讼！”冥王命捉去速解。既下，鬼乃以二板夹<u>席</u> ，缚木上。锯方下，觉顶脑渐辟，痛不可禁，顾亦忍而不号。闻鬼曰：“壮哉此汉！”锯隆隆然寻至胸下。又闻一鬼云：“此人大孝无辜，锯令稍偏，勿损其心。”遂觉锯锋曲折而下，其痛倍苦。俄顷，半身辟矣。板解，两身俱仆。鬼上堂大声以报。堂上传呼，令合身来见。二鬼即推令复合，曳使行。<u>席</u> 觉锯缝一道，痛欲复裂，半步而踣。一鬼于腰间出丝带一条授之，曰：“赠此以报汝孝。”受而束之，一身顿健，殊无少苦。遂升堂而伏。冥王复问如前，<u>席</u> 恐再罹酷毒，便答：“不讼矣。”冥王立命送还阳界。</p>
<p>隶率出北门，指示归途，返身遂去。席念阴曹之暗昧尤甚于阳间，奈无路可达帝听。世传<u>灌口</u> <u>二郎</u> 为帝勋戚，其神聪明正直，诉之当有灵异。窃喜两隶已去，遂转身南向。奔驰间，有二人追至，曰：“王疑汝不归，今果然矣。”捽回复见冥王。窃意冥王益怒，祸必更惨。而王殊无厉容，谓<u>席</u> 曰：“汝志诚孝。但汝父冤，我已为若雪之矣。今已往生富贵家，何用汝鸣呼为？今送汝归，予以千金之产、期颐之寿，于愿足乎？”乃注籍中，嵌以巨印，使亲视之。<u>席</u> 谢而下。鬼与俱出，至途，驱而骂曰：“奸猾贼！频频翻覆，使人奔波欲死！再犯，当捉入大磨中，细细研之！”<u>席</u> 张目叱曰：“鬼子胡为者！我性耐刀锯，不耐挞楚。请反见王，王如令我自归，亦复何劳相送。”乃返奔。二鬼惧，温语劝回。<u>席</u> 故蹇缓，行数步，辄憩路侧。鬼含怒不敢复言。</p>
<p>约半日，至一村，一门半辟，鬼引与共坐，<u>席</u> 便据门阈。二鬼乘其不备，推入门中。惊定自视，身已生为婴儿。愤啼不乳，三日遂殇。魂摇摇不忘<u>灌口</u> ，约奔数十里，忽见羽葆来，旙戟横路。越道避之，因犯卤簿，为前马所执，絷送车前。仰见车中一少年，丰仪瑰玮。问<u>席</u> ：“何人？”<u>席</u> 冤愤正无所出，且意是必巨官，或当能作威福，因缅诉毒痛。车中人命释其缚，使随车行。俄至一处，官府十余员，迎谒道左，车中人各有问讯。已而指<u>席</u> 谓一官曰：“此下方人，正欲往愬，宜即为之剖决。”<u>席</u> 询之从者，始知车中即上帝殿下九王，所嘱即<u>二郎</u> 也。<u>席</u> 视<u>二郎</u> ，修躯多髯，不类世间所传。</p>
<p>九王既去，<u>席</u> 从<u>二郎</u> 至一官廨，则其父与<u>羊</u> 姓并衙隶俱在。少顷，槛车中有囚人出，则冥王及郡司、城隍也。当堂对勘，<u>席</u> 所言皆不妄。三官战栗，状若伏鼠。<u>二郎</u> 援笔立判，顷之，传下判语，令案中人共视之。判云：</p>
<p class="kindle-cn-para-2em-indent kindle-cn-kai">勘得冥王者：职膺王爵，身受帝恩。自应贞洁以率臣僚，不当贪墨以速官谤。而乃繁缨棨戟，徒夸品秩之尊；羊很狼贪，竟玷人臣之节。斧敲斫，斫入木，妇子之皮骨皆空；鲸吞鱼，鱼食虾，蝼蚁之微生可悯。当掬西江之水，为尔湔肠；即烧东壁之床，请君入甕。</p>
<p class="kindle-cn-para-2em-indent kindle-cn-kai">城隍、郡司：为小民父母之官，司上帝牛羊之牧。虽则职居下列，而尽瘁者不辞折腰；即或势逼大僚，而有志者亦应强项。乃上下其鹰鸷之手，既罔念夫民贫；且飞扬其狙狯之奸，更不嫌乎鬼瘦。惟受赃而枉法，真人面而兽心！是宜剔髓伐毛，暂罚冥死；所当脱皮换革，仍令胎生。</p>
<p class="kindle-cn-para-2em-indent kindle-cn-kai">隶役者：既在鬼曹，便非人类。只宜公门修行，庶还落蓐之身；何得苦海生波，益造弥天之孽？飞扬跋扈，狗脸生六月之霜；隳突叫号，虎威断九衢之路。肆淫威于冥界，咸知狱吏为尊；助酷虐于昏官，共以屠伯是惧。当于法场之内，剁其四肢；更向汤镬之中，捞其筋骨。</p>
<p class="kindle-cn-para-2em-indent kindle-cn-kai"> <u>羊某</u> ：富而不仁，狡而多诈。金光盖地，因使<u>阎摩殿</u> 上，尽是阴霾；铜臭熏天，遂教<u>枉死城</u> 中，全无日月。余腥犹能役鬼，大力直可通神。宜籍<u>羊</u> 氏之家，以赏<u>席生</u> 之孝。即押赴<u>东岳</u> 施行。”</p>
<p class="kindle-cn-para-no-indent">又谓<u>席廉</u> ：“念汝子孝义，汝性良懦，可再赐阳寿三纪。”因使两人送之归里。</p>
<p> <u>席</u> 乃抄其判词，途中父子共读之。既至家，<u>席</u> 先苏，令家人启棺视父，僵尸犹冰，俟之终日，渐温而活。及索抄词，则已无矣。自此，家日益丰，三年间，良沃遍野。而<u>羊</u> 氏子孙微矣，楼阁田产，尽为<u>席</u> 有。里人或有买其田者，夜梦神人叱之曰：“此<u>席</u> 家物，汝乌得有之！”初未深信，既而种作，则终年升斗无所获，于是复鬻归<u>席</u> 。<u>席</u> 父九十余岁而卒。</p>
<p> <u>异史氏</u> 曰：人人言净土，而不知生死隔世，意念都迷，且不知其所以来，又乌知其所以去？而况死而又死，生而复生者乎？忠孝志定，万劫不移，异哉<u>席生</u> ，何其伟也！</p>
<h2 id='chapter_10_012'>素秋</h2>
<p> <u>俞慎</u> ，字<u>谨庵</u> ，<u>顺天</u> 旧家子。赴试入都，舍于郊郭。时见对户一少年，美如冠玉。心好之，渐近与语，风雅尤绝。大悦，捉臂邀至寓，便相款宴。审其姓氏，自言：“<u>金陵</u> 人，姓<u>俞</u> ，名<u>士忱</u> ，字<u>恂九</u> 。”公子闻与同姓，又益亲洽，因订为昆仲。少年遂以名减字为<u>忱</u> 。明日，过其家，书舍光洁，然门庭踧落，更无厮仆。引公子入内，呼妹出拜，年十三四以来，肌肤莹澈，粉玉无其白也。少顷，托茗献客，似家中亦无婢媪。公子异之，数语遂出。由是友爱如胞。<u>恂九</u> 无日不来寓所，或留共宿，则以弱妹无伴为辞。公子曰：“吾弟留寓千里，曾无应门之僮，兄妹纤弱，何以为生矣？计不如从我去，有斗舍可共栖止，如何？”<u>恂九</u> 喜，约以闱后。</p>
<p>试毕，<u>恂九</u> 邀公子去，曰：“中秋月明如昼，妹子<u>素秋</u> ，具有蔬酒，勿违其意。”竟挽入内。<u>素秋</u> 出，略道温凉，便入复室，下帘治具。少间，自出行炙。公子起曰：“妹子奔波，情何以忍！”<u>素秋</u> 笑入。顷之，搴帘出，则一青衣婢捧壶，又一媪托柈进烹鱼。公子讶曰：“此辈何来？不早从事，而烦妹子？”<u>恂九</u> 微哂曰：“<u>素秋</u> 又弄怪矣。”但闻帘内吃吃作笑声，公子不解其故。既而筵终，婢媪撤器，公子适嗽，误堕婢衣，婢随唾而倒，碎碗流炙。视婢，则帛翦小人，仅四寸许。<u>恂九</u> 大笑。<u>素秋</u> 笑出，拾之而去。俄而婢复出，奔走如故。公子大异之。<u>恂九</u> 曰：“此不过妹子幼时，卜<u>紫姑</u> 之小技耳。”公子因问：“弟妹都已长成，何未婚姻？”答云：“先人即世，去留尚无定所，故此迟迟。”遂与商定行期，鬻宅，携妹与公子俱西。</p>
<p>既归，除舍舍之，又遣一婢为之服役。公子妻，<u>韩侍郎</u> 之犹女也，尤怜爱<u>素秋</u> ，饮食共之。公子与<u>恂九</u> 亦然。而<u>恂九</u> 又最慧，目下十行，试作一艺，老宿不能及之。公子劝赴童子试，<u>恂九</u> 曰：“姑为此业者，聊与君分苦耳。自审福薄，不堪仕进，且一入此途，遂不能不戚戚于得失，故不为也。”居三年，公子又下第。<u>恂九</u> 大为扼腕，奋然曰：“榜上一名，何遂艰难若此！我初不欲为成败所惑，故宁寂寂耳。今见大哥不能自发舒，不觉中热，十九岁老童，当效驹驰也。”公子喜，试期，送入场，邑、郡、道皆第一。益与公子下帷攻苦。逾年科试，并为郡、邑冠军。<u>恂九</u> 名大噪，远近争婚之，<u>恂九</u> 悉却去。公子力劝之，乃以场后为解。无何，试毕，倾慕者争录其文，相与传诵，<u>恂九</u> 亦自觉第二人不屑居也。</p>
<p>榜既放，兄弟皆黜。时方对酌，公子尚强作噱；<u>恂九</u> 失色，酒盏倾堕，身仆案下。扶置榻上，病已困殆。急呼妹至，张目谓公子曰：“吾两人情虽如胞，实非同族。弟自分已登鬼箓，衔恩无可相报，<u>素秋</u> 已长成，既蒙嫂氏抚爱，媵之可也。”公子作色曰：“是真吾弟之乱命矣！其将谓我人头畜鸣者耶！”<u>恂九</u> 泣下。公子即以重金为购良材。<u>恂九</u> 命舁至，力疾而入。嘱妹曰：“我没后，急阖棺，无令一人开视。”公子尚欲有言，而目已瞑矣。公子哀伤，如丧手足。然窃疑其嘱异，俟<u>素秋</u> 他出，启而视之，则冠巾袍服如蜕，揭之，有蠹鱼径尺，僵卧其中。骇异间，<u>素秋</u> 促入，惨然曰：“兄弟何所隔阂？所以然者，非避兄也，但恐传布飞扬，妾亦不能久居耳。”公子曰：“礼缘情制，情之所在，异族何殊焉？妹宁不知我心乎？即中馈当无漏言，请勿虑。”遂速卜吉期，厚葬之。</p>
<p>初，公子欲以<u>素秋</u> 论婚于世家，<u>恂九</u> 不欲。既没，公子以商<u>素秋</u> ，<u>素秋</u> 不应。公子曰：“妹年已二十矣，长而不嫁，人其谓我何？”对曰：“若然，但惟兄命。然自顾无福相，不愿入侯门，寒士而可。”公子曰：“诺。”不数日，冰媒相属，卒无所可。先是，公子之妻弟<u>韩荃</u> 来吊，得窥<u>素秋</u> ，心爱悦之，欲购作小妻。谋之姊，姊急戒勿言，恐公子知。<u>韩</u> 去，终不能释，托媒风示公子，许为买乡场关节。公子闻之，大怒，诟骂，将致意者批逐出门，自此交往遂绝。适有故尚书之孙某甲，将娶而妇忽卒，亦遣冰来。其甲第云连，公子之所素识，然欲一见其人，因与媒约，使甲躬谒。及期，垂帘于内，令<u>素秋</u> 自相之。甲至，裘马驺从，炫耀闾里。又视其人，秀雅如处女。公子大悦，见者咸赞美之，而<u>素秋</u> 殊不乐。公子不听，竟许之。盛备奁装，计费不赀。<u>素秋</u> 固止之，但讨一老大婢，供给使而已。公子亦不之听，卒厚赠焉。</p>
<p>既嫁，琴瑟甚敦。然兄嫂常系念之，每月辄一归宁。来时，奁中珠绣，必携数事，付嫂收贮。嫂未知其意，亦姑从之。甲少孤，止有寡母，溺爱过于寻常，日近匪人，渐诱淫赌，家传书画鼎彝，皆以鬻还戏债。而<u>韩荃</u> 与有瓜葛，因招饮而窃探之，愿以两妾及五百金易<u>素秋</u> 。甲初不肯，<u>韩</u> 固求之，甲意似摇，然恐公子不甘。<u>韩</u> 曰：“我与彼至戚，此又非其支系，若事已成，则彼亦无如何。万一有他，我身任之。有家君在，何畏一<u>俞谨庵</u> 哉！”遂盛妆两姬出行酒，且曰：“果如所约，此即君家人矣。”甲惑之，约期而去。至日，虑<u>韩</u> 诈谖，夜候于途，果有舆来，启帘照验不虚，乃导去，姑置斋中。<u>韩</u> 仆以五百金交兑俱明。甲奔入，伪告<u>素秋</u> ，言公子暴病相呼。<u>素秋</u> 未遑理妆，草草遂出。舆既发，夜迷不知何所，逴行良远，殊不可到。忽有二巨烛来，众窃喜其可以问途。无何，至前，则巨蟒两目如灯。众大骇，人马俱窜，委舆路侧。将曙复集，则空舆存焉。意必葬于蛇腹，归告主人，垂首丧气而已。</p>
<p>数日后，公子遣人诣妹，始知为恶人赚去，初不疑其婿之伪也。取婢归，细诘情迹，微窥其变，忿甚，遍愬郡邑。某甲惧，求救于<u>韩</u> 。<u>韩</u> 以金妾两亡，正复懊丧，斥绝不为力。甲呆憨无所复计，各处勾牒至，但以赂嘱免行。月余，金珠服饰，典货一空。公子于宪府究理甚急，邑官皆奉严令，甲知不可复匿，始出，至公堂实情尽吐。蒙宪票拘<u>韩</u> 对质。<u>韩</u> 惧，以情告父。父时休致，怒其所为不法，执付隶。既见诸官府，言及遇蟒之变，悉谓其词枝。家人搒掠殆遍，甲亦屡被敲楚。幸母日鬻田产，上下营救，刑轻得不死，而<u>韩</u> 仆已瘐毙矣。<u>韩</u> 久困囹圄，愿助甲赂公子千金，哀求罢讼。公子不许。甲母又请益以二姬，但求姑存疑案，以待寻访。妻又承叔母命，朝夕解免，公子乃许之。甲家綦贫，货宅办金，而急切不能得售，因先送姬来，乞其延缓。</p>
<p>逾数日，公子夜坐斋头，<u>素秋</u> 偕一媪，蓦然忽入。公子骇问：“妹固无恙耶？”笑曰：“蟒变乃妹之小术耳。当夜窜入一秀才家，依于其母。彼自言识兄，今在门外，请入之也。”公子倒屣而出，烛之，非他，乃<u>周</u> 生，<u>宛平</u> 之名士也，素以声气相善。把臂入斋，款洽臻至。倾谈既久，始知颠末。初，<u>素秋</u> 昧爽款生门，母纳入，诘之，知为公子妹，便将驰报。<u>素秋</u> 止之，因与母居。慧能解意，母悦之，以子无妇，窃属意<u>素秋</u> ，微言之。<u>素秋</u> 以未奉兄命为辞。生亦以公子交契，故不肯作无媒之合，但频频侦听。知讼事已有关说，<u>素秋</u> 乃告母欲归。母遣生率一媪送之，即嘱媪媒焉。公子以<u>素秋</u> 居生家久，窃有心而未言也，及闻媪言，大喜，即与生面订为好。先是，<u>素秋</u> 夜归，将使公子得金而后宣之，公子不可，曰：“向愤无所泄，故索金以败之耳。今复见妹，万金何能易哉！”即遣人告诸两家，顿罢之。又念生家故不甚丰，道赊远，亲迎殊艰，因移生母来，居以<u>恂九</u> 旧第。生亦备币帛鼓乐，婚嫁成礼。一日，嫂戏<u>素秋</u> ：“今得新婿，曩年枕席之爱，犹忆之否？”<u>素秋</u> 微笑，因顾婢曰：“忆之否？”嫂不解，研问之，盖三年床笫，皆以婢代。每夕，以笔画其两眉，驱之去，即对烛而坐，婿亦不之辨也。益奇之，求其术，但笑不言。</p>
<p>次年大比，生将与公子偕往。<u>素秋</u> 以为不必，公子强挽之而去。是科，公子荐于乡，生落第归，隐有退志。逾岁，母卒，遂不复言进取矣。一日，<u>素秋</u> 告嫂曰：“向问我术，固未肯以此骇物听也。今远别行有日矣，请秘授之，亦可以避兵燹。”惊而问之，答云：“三年后，此处当无人烟。妾荏弱不堪惊恐，将蹈海滨而隐。大哥富贵中人，不可以偕，故言别也。”乃以术悉授嫂。数日，又告公子。留之不得，至于泣下。问：“往何所？”即亦不言。鸡鸣早起，携一白须奴，控双卫而去。公子阴使人委送之，至<u>胶</u> <u>莱</u> 之界，尘雾幛天，既晴，已迷所往。三年后，<u>闯</u> 寇犯<u>顺</u> ，村舍为墟。<u>韩夫人</u> 翦帛置门内，寇至，见云绕<u>韦驮</u> 高丈余，遂骇走，以是得无恙焉。</p>
<p>后村中有贾客至海上，遇一叟甚似老奴，而髭发尽黑，猝不敢认。叟停足而笑曰：“我家公子尚健耶？借口寄语：<u>秋姑</u> 亦甚安乐。”问其居何里，曰：“远矣，远矣！”匆匆遂去。公子闻之，使人于所在遍访之，竟无踪迹。</p>
<p> <u>异史氏</u> 曰：<u>管城子</u> 无食肉相，其来旧矣。初念甚明，而乃持之不坚。宁知糊眼主司，固衡命不衡文耶？一击不中，冥然遂死，蠹鱼之痴，一何可怜！伤哉雄飞，不如雌伏。</p>
<h2 id='chapter_10_013'>贾奉雉</h2>
<p> <u>贾奉雉</u> ，<u>平凉</u> 人，才名冠一时，而试辄不售。一日，途中遇一秀才，自言<u>郎</u> 姓，风格洒然，谈言微中。因邀俱归，出课艺就正。<u>郎</u> 读罢，不甚称许，曰：“足下文，小试取第一则有余，闱场取榜尾则不足。”<u>贾</u> 曰：“奈何？”郎曰：“天下事，仰而跂之则难，俯而就之甚易，此何须鄙人言哉！”遂指一二人、一二篇以为标准，大率<u>贾</u> 所鄙弃而不屑道者。闻之，笑曰：“学者立言，贵乎不朽，即味列八珍，当使天下不以为泰耳。如此猎取功名，虽登台阁，犹为贱也。”<u>郎</u> 曰：“不然。文章虽美，贱则弗传。君欲抱卷以终也则已，不然，帘内诸官，皆以此等物事进身，恐不能因阅君文，另换一副眼睛肺肠也。”<u>贾</u> 终嘿然。<u>郎</u> 起而笑曰：“少年盛气哉！”遂别而去。</p>
<p>是秋入闱复落，邑邑不得志，颇思<u>郎</u> 言，遂取前所指示者强读之。未至终篇，昏昏欲睡，心惶惑无以自主。又三年，闱场将近，<u>郎</u> 忽至，相见甚欢。因出所拟七题，使<u>贾</u> 作之。越日，索文而阅，不以为可，又令复作。作已，又訾之。<u>贾</u> 戏于落卷中，集其冗泛滥，不可告人之句，连缀成文，俟其来而示之。<u>郎</u> 喜曰：“得之矣！”因使熟记，坚嘱勿忘。<u>贾</u> 笑曰：“实相告：此言不由中，转瞬即去，便受夏楚，不能复忆之也。”<u>郎</u> 坐案头，强令自诵一过，因使袒背，以笔写符而去，曰：“只此已足，可以束阁群书矣。”验其符，濯之不下，深入肌理。至场中，七题无一遗者。回思诸作，茫不记忆，惟戏缀之文，历历在心。然把笔终以为羞，欲少窜易，而颠倒苦思，竟不能复更一字。日已西坠，直录而出。</p>
<p> <u>郎</u> 候之已久，问：“何暮也？”<u>贾</u> 以实告，即求拭符，视之，已漫灭矣。再忆场中文，遂如隔世。大奇之。因问：“何不自谋？”笑曰：“某惟不作此等想，故能不读此等文也。”遂约明日过诸其寓，<u>贾</u> 诺之。<u>郎</u> 既去，<u>贾</u> 取文稿自阅之，大非本怀，怏怏不自得，不复访<u>郎</u> ，嗒丧而归。未几，榜发，竟中经魁。又阅旧稿，一读一汗。读竟，重衣尽湿。自言曰：“此文一出，何以见天下士矣！”方惭怍间，<u>郎</u> 忽至曰：“求中既中矣，何其闷也？”曰：“仆适自念，以金盆玉碗贮狗矢，真无颜出见同人。行将遁迹山丘，与世长绝矣。”<u>郎</u> 曰：“此亦大高，但恐不能耳。果能之，仆引见一人，长生可得，并千载之名，亦不足恋，况傥来之富贵乎！”<u>贾</u> 悦，留与共宿，曰：“容某思之。”天明，谓<u>郎</u> 曰：“予志决矣！”不告妻子，飘然遂去。</p>
<p>渐入深山，至一洞府，其中别有天地。有叟坐堂上，<u>郎</u> 使参之，呼以师。叟曰：“来何早也？”<u>郎</u> 曰：“此人道念已坚，望加收齿。”叟曰：“汝既来，须将此身并置度外，始得。”<u>贾</u> 唯唯听命。<u>郎</u> 送至一院，安其寝处，又投以饵，始去。房亦精洁，但户无扉，窗无棂，内惟一几一榻。<u>贾</u> 解屦登榻，月明穿射矣。觉微饥，取饵啖之，甘而易饱。窃意<u>郎</u> 当复来，坐久寂然，杳无声响。但觉清香满室，脏腑空明，脉络皆可指数。忽闻有声甚厉，似猫抓痒，自牖睨之，则虎蹲檐下。乍见甚惊，因忆师言，即复收神凝坐。虎似知其有人，寻入近榻，气咻咻，遍嗅足股。少顷，闻庭中嗥动，如鸡受缚，虎即趋出。又坐少时，一美人入，兰麝扑人，悄然登榻，附耳小言曰：“我来矣。”一言之间，口脂散馥。<u>贾</u> 瞑然不少动。又低声曰：“睡乎？”声音颇类其妻，心微动，又念曰：“此皆师相试之幻术也。”瞑如故。美人笑曰：“鼠子动矣！”初，夫妻与婢同室，狎亵惟恐婢闻，私约一谜曰：“鼠子动，则相欢好。”忽闻是语，不觉大动，开目凝视，真其妻也。问：“何能来？”答云：“<u>郎</u> 生恐君岑寂思归，遣一妪导我来。”言次，因<u>贾</u> 出门不相告语，偎傍之际，颇有怨怼。<u>贾</u> 慰藉良久，始得嬉笑为欢。既毕，夜已向晨，闻叟谯诃声，渐近庭院。妻急起，无地自匿，遂越短墙而去。俄顷，<u>郎</u> 从叟入。叟对<u>贾</u> 杖<u>郎</u> ，便令逐客。<u>郎</u> 亦引<u>贾</u> 自短墙出，曰：“仆望君奢，不免躁进，不图情缘未断，累受扑责。从此暂去，相见行有日也。”指示归途，拱手遂别。</p>
<p> <u>贾</u> 俯视故村，故在目中，意妻弱步，必滞途间。疾趋里余，已至家门，但见房垣零落，旧景全非，村中老幼，竟无一相识者，心始骇异。忽念<u>刘</u> 、<u>阮</u> 返自<u>天台</u> ，情景真似。不敢入门，于对户憩坐。良久，有老翁曳杖出。<u>贾</u> 揖之，问：“<u>贾</u> 某家何所？”翁指其第曰：“此即是也。得无欲问奇事耶？仆悉知之。相传此公闻捷即遁，遁时，其子才七八岁。后至十四五岁，母忽大睡不醒。子在时，寒暑为之易衣。迨殁，两孙穷踧，房舍拆毁，惟以木架苫覆蔽之。月前，夫人忽醒，屈指百余年矣。远近闻其异，皆来访视，近日稍稀矣。”<u>贾</u> 豁然顿悟，曰：“翁不知<u>贾奉雉</u> 即某是也。”翁大骇，走报其家。时长孙已死，次孙<u>祥</u> ，至五十余矣。以<u>贾</u> 年少，疑有诈伪。少间，夫人出，始识之。双涕霪霪，呼与俱去。苦无屋宇，暂入孙舍。大小男妇，奔入盈侧，皆其曾、玄，率陋劣少文。长孙妇<u>吴氏</u> ，沽酒具藜藿，又使少子<u>杲</u> 及妇，与己共室，除舍舍祖翁姑。<u>贾</u> 入舍，烟埃儿溺，杂气熏人。居数日，懊惋殊不可耐。两孙家分供餐饮，调饪尤乖。里中以<u>贾</u> 新归，日日招饮，而夫人恒不得一饱。<u>吴氏</u> 故士人女，颇娴闺训，承顺不衰。<u>祥</u> 家给奉渐疏，或嘑尔与之。<u>贾</u> 怒，携夫人去，设帐东里。每谓夫人曰：“吾甚悔此一返，而已无及矣。不得已，复理旧业，若心无愧耻，富贵不难致也。”居年余，<u>吴氏</u> 犹时馈饷，而<u>祥</u> 父子绝迹矣。</p>
<p>是岁，试入邑庠。邑令重其文，厚赠之，由此家稍裕。<u>祥</u> 稍稍来近就之。<u>贾</u> 唤入，计曩所耗费，出金偿之，斥绝令去。遂买新第，移<u>吴氏</u> 共居之。<u>吴</u> 二子，长者留守旧业，次<u>杲</u> 颇慧，使与门人辈共笔砚。<u>贾</u> 自山中归，心思益明澈。无何，连捷登进士第。又数年，以侍御出巡两<u>浙</u> ，声名赫奕，歌舞楼台，一时称盛。<u>贾</u> 为人骾峭，不避权贵，朝中大僚，思中伤之。<u>贾</u> 屡疏恬退，未蒙俞旨，未几而祸作矣。先是，<u>祥</u> 六子皆无赖，<u>贾</u> 虽摈斥不齿，然皆窃余势以作威福，横占田宅，乡人共患之。有某乙娶新妇，<u>祥</u> 次子篡取为妾。乙故狙诈，乡人敛金助讼，以此闻于都。于是当道者交章攻<u>贾</u> 。<u>贾</u> 殊无以自剖，被收经年，<u>祥</u> 及次子皆瘐死，<u>贾</u> 奉旨充<u>辽阳</u> 军。时<u>杲</u> 入泮已久，为人颇仁厚，有贤声。夫人生一子，年十六，遂以嘱<u>杲</u> ，夫妻携一仆一媪而去。<u>贾</u> 曰：“十余年富贵，曾不如一梦之久。今始知荣华之场，皆地狱境界，悔比<u>刘晨</u> 、<u>阮肇</u> ，多造一重孽案耳。”</p>
<p>数日，抵海岸，遥见巨舟来，鼓乐殷作，虞候皆如天神。既近，舟中一人出，笑请侍御过舟少憩。<u>贾</u> 见惊喜，踊身而过，押隶不敢禁。夫人急欲相从，而相去已远，遂愤投海中。漂泊数步，见一人垂练于水，引救而去。隶命篙师荡舟，且追且号，但闻鼓声如雷，与轰涛相间，瞬间遂杳。仆识其人，盖<u>郎生</u> 也。</p>
<p> <u>异史氏</u> 曰：世传<u>陈大士</u> 在闱中，书艺既成，吟诵数四，叹曰：“亦复谁人识得！”遂弃去更作，以故闱墨不及诸稿。<u>贾生</u> 羞而遁去，此处有仙骨焉。乃再返人世，遂以口腹自贬，贫贱之中人甚矣哉！</p>
<h2 id='chapter_10_014'>胭脂</h2>
<p> <u>东昌</u> <u>卞</u> 氏，业牛医者，有女小字<u>胭脂</u> ，才姿惠丽。父宝爱之，欲占凤于清门，而世族鄙其寒贱，不屑缔盟，以故及笄未字。对户<u>龚</u> 姓之妻<u>王氏</u> ，佻脱善谑，女闺中谈友也。一日，送至门，见一少年过，白服裙帽，丰采甚都。女意似动，秋波萦转之。少年俯其首，趋而去。去既远，女犹凝眺。<u>王</u> 窥其意，戏之曰：“以娘子才貌，得配若人，庶可无恨。”女晕红上颊，脉脉不作一语。<u>王</u> 问：“识得此郎否？”答云：“不识。”<u>王</u> 曰：“此南巷<u>鄂</u> 秀才<u>秋隼</u> ，故孝廉之子。妾向与同里，故识之。世间男子，无其温婉。今衣素，以妻服未阕也。娘子如有意，当寄语使委冰焉。”女无言，<u>王</u> 笑而去。</p>
<p>数日无耗，心疑<u>王氏</u> 未暇即往，又疑宦裔不肯俯拾。邑邑徘徊，萦念颇苦，渐废饮食，寝疾惙顿。<u>王氏</u> 适来省视，研诘病因。答言：“自亦不知。但尔日别后，即觉忽忽不快，延命假息，朝暮人也。”<u>王</u> 小语曰：“我家男子，负贩未归，尚无人致声<u>鄂郎</u> 。芳体违和，非为此否？”女赪颜良久。<u>王</u> 戏之曰：“果为此者，病已至是，尚何顾忌？先令夜来一聚，彼岂不肯可？”女叹息曰：“事至此，已不能羞。但渠不嫌寒贱，即遣媒来，疾当愈，若私约，则断断不可！”<u>王</u> 颔之，遂去。</p>
<p> <u>王</u> 幼时与邻生<u>宿介</u> 通，既嫁，<u>宿</u> 侦夫他出，辄寻旧好。是夜<u>宿</u> 适来，因述女言为笑，戏嘱致意<u>鄂生</u> 。<u>宿</u> 久知女美，闻之窃喜，幸其机之可乘也。将与妇谋，又恐其妒，乃假无心之词，问女家闺闼甚悉。次夜，逾垣入，直达女所，以指叩窗。内问：“谁何？”答以“<u>鄂生</u> ”。女曰：“妾所以念君者，为百年，不为一夕。郎果爱妾，但宜速倩冰人，若言私合，不敢从命。”<u>宿</u> 姑诺之，苦求一握纤腕为信。女不忍过拒，力疾启扉。<u>宿</u> 遽入，即抱求欢。女无力撑拒，仆地上，气息不续。<u>宿</u> 急曳之，女曰：“何来恶少，必非<u>鄂郎</u> 。果是<u>鄂郎</u> ，其人温驯，知妾病由，当相怜恤，何遂狂暴如此！若复尔尔，便当鸣呼，品行亏损，两无所益！”<u>宿</u> 恐假迹败露，不敢复强，但请后会。女以亲迎为期。<u>宿</u> 以为远，又请之。女厌纠缠，约待病愈。<u>宿</u> 求信物，女不许，<u>宿</u> 捉足解绣履而去。女呼之返，曰：“身已许君，复何吝惜？但恐‘画虎成狗’，致贻污谤。今亵物已入君手，料不可反。君如负心，但有一死！”<u>宿</u> 既出，又投宿<u>王</u> 所。既卧，心不忘履，阴揣衣袂，竟已乌有。急起篝灯，振衣冥索。诘之，不应。疑妇藏匿，妇故笑以疑之。<u>宿</u> 不能隐，实以情告。言已，遍烛门外，竟不可得，懊恨归寝。窃幸深夜无人，遗落当犹在途也。早起寻之，亦复杳然。</p>
<p>先是，巷中有<u>毛大</u> 者，游手无籍。尝挑<u>王氏</u> 不得，知<u>宿</u> 与洽，思掩执以胁之。是夜，过其门，推之未扃，潜入。方至窗外，踏一物，耎若絮帛，拾视，则巾裹女舄。伏听之，闻<u>宿</u> 自述甚悉，喜极，抽身而出。逾数夕，越墙入女家，门户不悉，误诣翁舍。翁窥窗，见男子，察其音迹，知为女来者。心忿怒，操刀直出。<u>毛</u> 大骇，反走。方欲攀垣，而<u>卞</u> 追已近，急无所逃，反身夺刃。媪起大呼，<u>毛</u> 不得脱，因而杀之。女稍痊，闻喧始起。共烛之，翁脑裂不复能言，俄顷已绝。于墙下得绣履，媪视之，<u>胭脂</u> 物也。逼女，女哭而实告之，但不忍贻累<u>王氏</u> ，言<u>鄂生</u> 之自至而已。天明，讼于邑，邑宰拘<u>鄂</u> 。<u>鄂</u> 为人谨讷，年十九岁，见客羞涩如童子。被执，骇绝，上堂不知置词，惟有战栗。宰益信其情真，横加梏械。书生不堪痛楚，以是诬服。既解郡，敲扑如邑。生冤气填塞，每欲与女面相质，及相遭，女辄诟詈，遂结舌不能自伸，由是论死。往来覆讯，经数官无异词。</p>
<p>后委<u>济南</u> 府复案。时<u>吴</u> 公<u>南岱</u> 守<u>济南</u> ，一见<u>鄂生</u> ，疑不类杀人者，阴使人从容私问之，俾得尽其词。公以是益知<u>鄂生</u> 冤。筹思数日，始鞫之。先问<u>胭脂</u> ：“订约后，有知者否？”答：“无之。”“遇<u>鄂生</u> 时，别有人否？”亦答：“无之。”乃唤生上，温语慰之。生自言：“曾过其门，但见旧邻妇<u>王氏</u> 与一少女出，某即趋避，过此并无一言。”<u>吴公</u> 叱女曰：“适言侧无他人，何以有邻妇也？”欲刑之。女惧曰：“虽有<u>王氏</u> ，与彼实无关涉。”公罢质，命拘<u>王氏</u> 。数日已至，又禁不与女通，立刻出审，便问<u>王</u> ：“杀人者谁？”<u>王</u> 对：“不知。”公诈之曰：“<u>胭脂</u> 供言，杀<u>卞</u> 某汝悉知之，胡得隐匿？”妇呼曰：“冤哉！淫婢自思男子，我虽有媒合之言，特戏之耳。彼自引奸夫入院，我何知焉！”公细诘之，始述其前后相戏之词。公呼女上，怒曰：“汝言彼不知情，今何以自供撮合哉？”女流涕曰：“自己不肖，致父惨死，讼结不知何年，又累他人，诚不忍耳。”公问<u>王氏</u> ：“既戏后，曾语何人？”<u>王</u> 供：“无之。”公怒曰：“夫妻在床，应无不言者，何得云无？”<u>王</u> 供：“丈夫久客未归。”公曰：“虽然，凡戏人者，皆笑人之愚，以炫己之慧，更不向一人言，将谁欺？”命梏十指。妇不得已，实供：“曾与<u>宿</u> 言。”公于是释<u>鄂</u> 拘<u>宿</u> 。<u>宿</u> 至，自供：“不知。”公曰：“宿妓者必无良士！”严械之。<u>宿</u> 自供：“赚女是真。自失履后，未敢复往，杀人实不知情。”公怒曰：“逾墙者何所不至！”又械之。<u>宿</u> 不任凌籍，遂以自承。招成报上，无不称<u>吴公</u> 之神。铁案如山，<u>宿</u> 遂延颈以待秋决矣。</p>
<p>然<u>宿</u> 虽放纵无行，故东国名士。闻学使<u>施</u> 公<u>愚山</u> 贤能称最，又有怜才恤士之德，因以一词控其冤枉，语言怆恻。公讨其招供，反覆凝思之，拍案曰：“此生冤也！”遂请于院、司，移案再鞫。问<u>宿生</u> ：“鞋遗何所？”供言：．“忘之。但叩妇门时，犹在袖中。”转诘<u>王氏</u> ：“<u>宿介</u> 之外，奸夫有几？”供言：“无有。”公曰：“淫乱之人，岂得专私一个？”供言：“身与<u>宿介</u> ，稚齿交合，故未能谢绝。后非无见挑者，身实未敢相从。”因使指其人以实之。供云：“同里<u>毛大</u> ，屡挑而屡拒之矣。”公曰：“何忽贞白如此？”命搒之。妇顿首出血，力辨无有，乃释之。又诘：“汝夫远出，宁无有托故而来者？”曰：“有之，某甲、某乙，皆以借贷馈赠，曾一二次入小人家。”盖甲、乙皆巷中游荡子，有心于妇而未发者也。公悉籍其名，并拘之。</p>
<p>既集，公赴城隍庙，使尽伏案前，便谓：“曩梦神人相告，杀人者不出汝等四五人中。今对神明，不得有妄言。如肯自首，尚可原宥；虚者，廉得无赦！”同声言无杀人之事。公以三木置地，将并加之，括发裸身，齐鸣冤苦。公命释之，谓曰：“既不自招，当使鬼神指之。”使人以毡褥悉幛殿窗，令无少隙。袒诸囚背，驱入暗中，始授盆水，一一命自盥讫，系诸壁下，戒令：“面壁勿动。杀人者，当有神书其背。”少间，唤出验视，指<u>毛</u> 曰：“此真杀人贼也！”盖公先使人以灰涂壁，又以烟煤濯其手：杀人者恐神来书，故匿背于壁而有灰色；临出，以手护背，而有烟色也。公固疑是<u>毛</u> ，至此益信。施以毒刑，尽吐其实。判曰：</p>
<p class="kindle-cn-para-2em-indent kindle-cn-kai"> <u>宿介</u> ：蹈<u>盆成括</u> 杀身之道，成<u>登徒子</u> 好色之名。只缘两小无猜，遂野鹜如家鸡之恋；为因一言有漏，致得<u>陇</u> 兴望<u>蜀</u> 之心。将<u>仲子</u> 而逾园墙，便如鸟堕；冒<u>刘郎</u> 而至洞口，竟赚门开。感帨惊尨，鼠有皮胡若此？攀花折树，士无行其谓何！幸而听病燕之娇啼，犹为玉惜；怜弱柳之憔悴，未似莺狂。而释幺凤于罗中，尚有文人之意；乃劫香盟于袜底，宁非无赖之尤！蝴蝶过墙，隔窗有耳；莲花卸瓣，堕地无踪。假中之假以生，冤外之冤谁信？天降祸起，酷械至于垂亡；自作孽盈，断头几于不续。彼逾墙钻隙，固有玷夫儒冠；而僵李代桃，诚难消其冤气。是宜稍宽笞扑，折其已受之惨；姑降青衣，开其自新之路。</p>
<p class="kindle-cn-para-2em-indent kindle-cn-kai">若<u>毛大</u> 者：刁猾无籍，市井凶徒。被邻女之投梭，淫心不死；伺狂童之入巷，贼智忽生。开户迎风，喜得履<u>张生</u> 之迹；求浆值酒，妄思偷<u>韩掾</u> 之香。何意魄夺自天，魂摄于鬼。浪乘槎木，直入<u>广寒</u> 之宫；径泛渔舟，错认<u>桃源</u> 之路。遂使情火息焰，欲海生波。刀横直前，投鼠无他顾之意；寇穷安往，急兔起反噬之心。越壁入人家，止期<u>张</u> 有冠而<u>李</u> 借；夺兵遗绣履，遂教鱼脱网而鸿离。风流道乃生此恶魔，温柔乡何有此鬼蜮哉！即断首领，以快人心。</p>
<p class="kindle-cn-para-2em-indent kindle-cn-kai"> <u>胭脂</u> ：身犹未字，岁已及笄。以月殿之仙人，自应有郎似玉；原霓裳之旧队，何愁贮屋无金？而乃感<span class="kindle-cn-specialtext-double">关雎</span> 而念好逑，竟绕<u>春婆</u> 之梦；怨<span class="kindle-cn-specialtext-double">摽梅</span> 而思吉士，遂离<u>倩女</u> 之魂。为因一线缠萦，致使群魔交至。争妇女之颜色，恐失“胭脂”；惹鸷鸟之纷飞，并托“秋隼”。莲钩摘去，难保一瓣之香；铁限敲来，几破连城之玉。嵌红豆于骰子，相思骨竟作厉阶；丧乔木于斧斤，可憎才真成祸水！葳蕤自守，幸白璧之无瑕；缧绁苦争，喜锦衾之可覆。嘉其入门之拒，犹洁白之情人；遂其掷果之心，亦风流之雅事。仰彼邑令，作尔冰人。</p>
<p class="kindle-cn-para-no-indent">案既结，遐迩传诵焉。</p>
<p>自<u>吴公</u> 鞫后，女始知<u>鄂生</u> 冤。堂下相遇，然含涕，似有痛惜之词，而未可言也。生感其眷恋之情，爱慕殊切，而又念其出身微，且日登公堂，为千人所窥指，恐娶之为人姗笑，日夜萦迴，无以自主。判牒既下，意始安帖。邑宰为之委禽，送鼓吹焉。</p>
<p> <u>异史氏</u> 曰：甚哉！听讼之不可以不慎也！纵能知李代为冤，谁复思桃僵亦屈？然事虽暗昧，必有其间，要非审思研察，不能得也。呜呼！人皆服哲人之折狱明，而不知良工之用心苦矣。世之居民上者，棋局消日，绸被放衙，下情民艰，更不肯一劳方寸。至鼓动衙开，巍然高坐，彼哓哓者直以桎梏静之，何怪覆盆之下多沉冤哉！</p>
<p> <u>愚山</u> 先生吾师也。方见知时，余犹童子。窃见其奖进士子，拳拳如恐不尽，小有冤抑，必委曲呵护之，曾不肯作威学校，以媚权要。真<u>宣圣</u> 之护法，不止一代宗匠，衡文无屈士已也。而爱才如命，尤非后世学使虚应故事者所及。尝有名士入场，作<span class="kindle-cn-specialtext-double">宝藏兴焉</span> 文，误记“水下”，录毕而后悟之，料无不黜之理。作词曰：“宝藏在山间，误认却在水边。山头盖起水晶殿。瑚长峰尖，珠结树颠。这一回崖中跌死撑船汉！告苍天，留点蒂儿，好与友朋看。”先生阅文至此，和之曰：“宝藏将山夸，忽然见在水涯。樵夫漫说渔翁话。题目虽差，文字却佳，怎肯放在他人下。尝见他，登高怕险；那曾见，会水淹杀？”此亦风雅之一斑，怜才之一事也。</p>
<h2 id='chapter_10_015'>阿纤</h2>
<p> <u>奚山</u> 者，<u>高密</u> 人，贸贩为业，往往客<u>蒙</u> <u>沂</u> 之间。一日，途中阻雨，及至所常宿处，而夜已深，遍叩肆门，无有应者。徘徊庑下。忽二扉豁开，一叟出，便纳客入。<u>山</u> 喜从之，絷蹇登堂，堂上迄无几榻。叟曰：“我怜客无归，故相容纳。我实非卖食沽饮者。家中无多手指，惟有老荆弱女，眠熟矣。虽有宿肴，苦少烹鬵，勿嫌冷啜也。”言已，便入。少顷，以足床来，置地上，促客坐，又入，携一短足几至，拔来报往，蹀躞甚劳。<u>山</u> 起坐不自安，曳令暂息。</p>
<p>少间，一女郎出行酒。叟顾曰：“我家<u>阿纤</u> 兴矣。”视之，年十六七，窈窕秀弱，风致嫣然。<u>山</u> 有少弟未婚，窃属意焉。因询叟清贯尊阀，答云：“<u>士虚</u> ，姓<u>古</u> 。子孙皆夭折，剩有此女。适不忍搅其酣睡，想老荆唤起矣。”问：“婿家阿谁？”答言：“未字。”<u>山</u> 窃喜。既而品味杂陈，似所宿具。食已，致恭而言曰：“萍水之人，遂蒙宠惠，没齿所不敢忘。缘翁盛德，乃敢遽陈朴鲁：仆有幼弟<u>三郎</u> ，十七岁矣，读书肄业，颇不顽冥。欲求援系，不嫌寒贱否？”叟喜曰：“老夫在此，亦是侨寓。倘得相托，便假一庐，移家而往，庶免悬念。”<u>山</u> 都应之，遂起展谢。叟殷勤安置而去。鸡既唱，叟已出，呼客盥沐。束装已，酬以饭金。固辞曰：“客留一饭，万无受金之理，矧附为婚姻乎？”</p>
<p>既别，客月余，乃返。去村里余，遇老媪率一女郎，冠服尽素。既近，疑似<u>阿纤</u> 。女郎亦频转顾，因把媪袂，附耳不知何辞。媪便停步，向山曰：“君<u>奚</u> 姓耶？”<u>山</u> 唯唯。媪惨然曰：“不幸老翁压于败堵，今将上墓。家虚无人，请少待路侧，行即还也。”遂入林去，移时始来。途已昏冥，遂与偕行。道其孤弱，不觉哀啼，<u>山</u> 亦酸恻。媪曰：“此处人情大不平善，孤孀难以过度。<u>阿纤</u> 既为君家妇，过此恐迟时日，不如早夜同归。”<u>山</u> 可之。既至家，媪挑灯供客已，谓<u>山</u> 曰：“意君将至，储粟都已粜去，尚存廿余石，远莫致之。北去四五里，村中第一门，有<u>谈二泉</u> 者，是吾售主。君勿惮劳，先以尊乘运一囊去，叩门而告之，但道南村<u>古姥</u> 有数石粟，粜作路用，烦驱蹄躈一致之也。”即以囊粟付<u>山</u> 。<u>山</u> 策蹇去，叩户，一硕腹男子出，告以故，倾囊先归。俄有两夫以五骡至。媪引<u>山</u> 至粟所，乃在窖中。<u>山</u> 下为操量执概，母放女收，顷刻盈装，付之以去。凡四返而粟始尽。既而以金授媪。媪留其一人二畜，治任遂东。行二十里，天始曙。至一市，市头赁骑，<u>谈</u> 仆乃返。既归，<u>山</u> 以情告父母。相见甚喜，即以别第馆媪，卜吉为<u>三郎</u> 完婚。媪治奁妆甚备。<u>阿纤</u> 寡言少怒，或与语，但有微笑，昼夜绩织无停晷，以是上下悉怜悦之。嘱<u>三郎</u> 曰：“寄语大伯：再过西道，勿言吾母子也。”居三四年，<u>奚</u> 家益富，<u>三郎</u> 入泮矣。</p>
<p>一日，<u>山</u> 宿<u>古</u> 之旧邻，偶及曩年无归，投宿翁媪之事。主人曰：“客误矣。东邻为阿伯别第，三年前，居者辄睹怪异，故空废甚久，有何翁媪相留？”<u>山</u> 甚讶之，而未深言。主人又曰：“此宅向空十年，无敢入者。一日，第后墙倾，伯往视之，则石压巨鼠如猫，尾在外犹摇。急归，呼众共往，则已渺矣。群疑是物为妖。后十余日，复入试，寂无形声。又年余，始有居人。”<u>山</u> 益奇之。归家私语，窃疑新妇非人，阴为<u>三郎</u> 虑，而<u>三郎</u> 笃爱如常。久之，家中人纷相猜议。女微察之，夜中语<u>三郎</u> 曰：“妾从君数载，未尝少失妇德，今置之不以人齿。请赐离婚书，听君自择良耦。”因泣下。<u>三郎</u> 曰：“区区寸心，宜所夙知。自卿入门，家日益丰，咸以福泽归卿，乌得有异言？”女曰：“君无二心，妾岂不知？但众口纷纭，恐不免秋扇之捐。”<u>三郎</u> 再四慰解，乃已。<u>山</u> 终不释，日求善扑之猫，以觇其意。女虽不惧，然蹙蹙不快。一夕，谓媪小恙，辞<u>三郎</u> 省侍之。天明，<u>三郎</u> 往讯，则室内已空。骇极，使人于四途踪迹之，并无消息。中心营营，寝食都废。而父兄皆以为幸，交慰藉之，将为续婚，而<u>三郎</u> 殊不怿。俟之年余，音问已绝，父兄辄相诮责，不得已，以重金买妾，然思<u>阿纤</u> 不衰。</p>
<p>又数年，<u>奚</u> 家日渐贫，由是咸忆<u>阿纤</u> 。有叔弟<u>岚</u> 以故至<u>胶</u> ；迂道宿表戚<u>陆生</u> 家。夜闻邻哭甚哀，未遑诘也。既返，复闻之，因问主人。答云：“数年前，有寡母孤女，僦居于是。月前姥死，女独处，无一线之亲，是以哀耳。”问：“何姓？”曰：“姓<u>古</u> 。尝闭户不与里社通，故未悉其家世。”<u>岚</u> 惊曰：“是吾嫂也！”因往款扉。有人挥涕出，隔扉应曰：“客何人？我家故无男子。”<u>岚</u> 隙窥而遥审之，果嫂，便曰：“嫂启关，我是叔家<u>阿遂</u> 。”女闻之，拔关纳入，诉其孤苦，意凄惨悲怀。<u>岚</u> 曰：“三兄忆念颇苦。夫妻即有乖迕，何遂远遁至此？”即欲赁舆同归。女怆然曰：“我以人不齿数故，遂与母偕隐。今又返而依人，谁不加白眼？如欲复还，当与大兄分炊，不然，行乳药求死耳！”<u>岚</u> 既归，以告<u>三郎</u> 。<u>三郎</u> 星夜驰去。夫妻相见，各有涕洟。次日，告其屋主。屋主<u>谢监生</u> ，窥女美，阴欲图致为妾，数年不取其值。频风示媪，媪绝之。媪死，窃幸可谋，而<u>三郎</u> 忽至。通计房租以留难之。<u>三郎</u> 家故不丰，闻金多，颇有忧色。女言：“不妨。”引<u>三郎</u> 视仓储，约粟三十余石，偿租有余。<u>三郎</u> 喜，以告<u>谢</u> 。<u>谢</u> 不受粟，故索金。女叹曰：“此皆妾身之恶幛也！”遂以其情告<u>三郎</u> 。<u>三郎</u> 怒，将诉于邑。<u>陆</u> 氏止之，为散粟于里党，敛赀偿<u>谢</u> ，以车送两人归。</p>
<p> <u>三郎</u> 实告父母，与兄析居。<u>阿纤</u> 出私金，日建仓廪，而家中尚无儋石，共奇之。年余验视，则仓中盈矣。不数年，家大富，而<u>山</u> 苦贫。女移翁姑自养之，辄以金粟周兄，狃以为常。<u>三郎</u> 喜曰：“卿可云不念旧恶矣。”女曰：“彼自爱弟耳。且非渠，妾何缘识<u>三郎</u> 哉？”后亦无甚怪异。</p>
<h2 id='chapter_10_016'>瑞云</h2>
<p> <u>瑞云</u> ，<u>杭</u> 之名妓，色艺无双。年十四岁，其母<u>蔡媪</u> ，将使出应客。<u>瑞云</u> 告曰：“此奴终身发轫之始，不可草草。价由母定，客则听奴自择之。”媪曰：“诺。”乃定价十五金，遂日见客。客求见者必以贽，贽厚者，接一弈，酬一画，薄者，留一茶而已。<u>瑞云</u> 名噪已久，自此富商贵介，日接于门。</p>
<p> <u>余杭</u> <u>贺生</u> ，才名夙著，而家仅中赀。素仰<u>瑞云</u> ，固未敢拟同鸳梦，亦竭微贽，冀得一睹芳泽。窃恐其阅人既多，不以寒畯在意，及至相见一谈，而款接殊殷。坐语良久，眉目含情。作诗赠生曰：</p>
<p class="kindle-cn-poem-center">何事求浆者，<u>蓝桥</u> 叩晓关？</p>
<p class="kindle-cn-poem-center">有心寻玉杵，端只在人间。</p>
<p class="kindle-cn-para-no-indent">生得之狂喜。更欲有言，忽小鬟来白“客至”，生仓猝遂别。既归，吟玩诗词，梦魂萦扰。过一二日，情不自已，修贽复往。<u>瑞云</u> 接见良欢，移坐近生，悄然谓：“能图一宵之聚否？”生曰：“穷踧之士，惟有痴情可献知己。一丝之贽，已竭绵薄。得近芳容，意愿已足，若肌肤之亲，何敢作此梦想。”<u>瑞云</u> 闻之，戚然不乐，相对遂无一语。生久坐不出，媪频唤<u>瑞云</u> 以促之，生乃归。心甚邑邑，思欲罄家以博一欢，而更尽而别，此情复何可耐？筹思及此，热念都消，由是音息遂绝。</p>
<p> <u>瑞云</u> 择婿数月，更不得一当，媪颇恚，将强夺之而未发也。一日，有秀才投贽，坐语少时，便起，以一指按女额曰：“可惜，可惜！”遂去。<u>瑞云</u> 送客返，共视额上有指印，黑如墨，濯之益真。过数日，墨痕渐阔，年余，连颧彻准矣。见者辄笑，而车马之迹以绝。媪斥去妆饰，使与婢辈伍。<u>瑞云</u> 又荏弱，不任驱使，日益憔悴。<u>贺</u> 闻而过之，见蓬首厨下，丑状类鬼。起首见生，面壁自隐。<u>贺</u> 怜之，便与媪言，愿赎作妇，媪许之。<u>贺</u> 货田倾装，买之而归。入门，牵衣揽涕，且不敢以伉俪自居，愿备妾媵，以俟来者。<u>贺</u> 曰：“人生所重者知己。卿盛时犹能知我，我岂以衰故忘卿哉！”遂不复娶。闻者共姗笑之，而生情益笃。</p>
<p>居年余，偶至<u>苏</u> ，有<u>和生</u> 与同主人，忽问：“<u>杭</u> 有名妓<u>瑞云</u> ，近如何矣？”<u>贺</u> 以“适人”对。又问：“何人？”曰：“其人率与仆等。”<u>和</u> 曰：“若能如君，可谓得人矣。不知价几何许？”<u>贺</u> 曰：“缘有奇疾，姑从贱售耳。不然，如仆者，何能于勾栏中买佳丽哉！”又问：“其人果能如君否？”<u>贺</u> 以其问之异，因反诘之。<u>和</u> 笑曰：“实不相欺，昔曾一觐其芳仪，甚惜其以绝世之姿，而流落不偶，故以小术晦其光而保其璞，留待怜才者之真鉴耳。”<u>贺</u> 急问曰：“君能点之，亦能涤之否？”<u>和</u> 笑曰：“乌得不能，但须其人一诚求耳。”<u>贺</u> 起拜曰：“<u>瑞云</u> 之婿，即某是也。”<u>和</u> 喜曰：“天下惟真才人为能多情，不以妍媸易念也。请从君归，便赠一佳人。”遂与同返。</p>
<p>既至，<u>贺</u> 将命酒，<u>和</u> 止之曰：“先行吾法，当先令治具者有欢心也。”即令以盥器贮水，戟指而书之，曰：“濯之当愈。然须亲出一谢医人也。”<u>贺</u> 笑捧而去，立俟<u>瑞云</u> 自之，随手光洁，艳丽一如当年。夫妇共德之，同出展谢，而客已渺，遍觅之不可得，意者其仙欤？</p>
<h2 id='chapter_10_017'>仇大娘</h2>
<p> <u>仇仲</u> ，<u>晋</u> 人，忘其郡邑。值大乱，为寇俘去。二子<u>福</u> 、<u>禄</u> 俱幼，继室<u>邵氏</u> ，抚双孤，遗业幸能温饱。而岁屡祲，豪强者复凌藉之，遂至食息不保。<u>仲</u> 叔<u>尚廉</u> 利其嫁，屡劝驾，而<u>邵氏</u> 矢志不摇。<u>廉</u> 阴券于大姓，欲强夺之，关说已成，而他人不之知也。里人<u>魏</u> 名夙狡狯，与<u>仲</u> 家积不相能，事事思中伤之。因<u>邵</u> 寡，伪造浮言以相败辱。大姓闻之，恶其不德而止。久之，<u>廉</u> 之阴谋与外之飞语，<u>邵</u> 渐闻之，冤结胸怀，朝夕陨涕，四体渐以不仁，委身床榻。<u>福</u> 甫十六岁，因缝纫无人，遂急为毕姻。妇，<u>姜</u> 秀才<u>屺瞻</u> 之女，颇称贤能，百事赖以经纪。由此用渐裕，乃使<u>禄</u> 从师读。</p>
<p> <u>魏</u> 忌嫉之，而阳与善，频招<u>福</u> 饮，<u>福</u> 倚为腹心交。<u>魏</u> 乘间告曰：“尊堂病废，不能理家人生产，弟坐食，一无所操作，贤夫妇何为作马牛哉！且弟买妇，将大耗金钱。为君计，不如早析，则贫在弟而富在君也。”<u>福</u> 归，谋诸妇，妇咄之。奈<u>魏</u> 日以微言相渐渍，<u>福</u> 惑焉，直以己意告母。母怒，诟骂之。<u>福</u> 益恚，辄视金粟为他人之物也者而委弃之。<u>魏</u> 乘机诱与博赌，仓粟渐空，妇知而未敢言。既至粮绝，被母骇问，始以实告。母愤怒而无如何，遂析之。幸<u>姜女</u> 贤，旦夕为母执炊，奉事一如平日。<u>福</u> 既析，益无顾忌，大肆淫赌。数月间，田产悉偿戏债，而母与妻皆不及知。<u>福</u> 赀既罄，无所为计，因券妻贷赀，而苦无受者。邑人<u>赵阎罗</u> ，原漏网之巨盗，武断一乡，固不畏<u>福</u> 言之食也，慨然假赀。<u>福</u> 持去，数日复空。意踟蹰，将背券盟。<u>赵</u> 横目相加。<u>福</u> 大惧，赚妻付之。<u>魏</u> 闻窃喜，急奔告<u>姜</u> ，实将倾败<u>仇</u> 也。<u>姜</u> 怒，讼兴。<u>福</u> 惧甚，亡去。<u>姜女</u> 至<u>赵</u> 家，始知为婿所卖，大哭，但欲觅死。<u>赵</u> 初慰谕之，不听；既而威逼之，益骂；大怒，鞭挞之，终不肯服。因拔笄自刺其喉，急救，已透食管，血溢出。<u>赵</u> 急以帛束其项，犹冀从容而挫折焉。明日，拘牒已至，<u>赵</u> 行行殊不置意。官验女伤重，命笞之，隶相顾无敢用刑。官久闻其横暴，至此益信，大怒，唤家人出，立毙之。<u>姜</u> 遂舁女归。</p>
<p>自<u>姜</u> 之讼也，<u>邵氏</u> 始知<u>福</u> 不肖状，一号几绝，冥然大渐。<u>禄</u> 时年十五，茕茕无以自主。先是，<u>仲</u> 有前室女<u>大娘</u> ，嫁于远郡，性刚猛，每归宁，馈赠不满其志，辄迕父母，往往以愤去，<u>仲</u> 以是怒恶之，又因道远，遂数载不一存问。<u>邵氏</u> 垂危，<u>魏</u> 欲招之来而启其争。适有贸贩者，与<u>大娘</u> 同里，便托寄语<u>大娘</u> ，且歆以家之可图。数日，<u>大娘</u> 果与少子至。入门，见幼弟侍病母，景象惨淡，不觉怆侧。因问弟<u>福</u> ，<u>禄</u> 备告之。<u>大娘</u> 闻之，忿气塞吭，曰：“家无成人，遂任人蹂躏至此！吾家田产，诸贼何得赚去！”因入厨下，爇火炊糜，先供母，而后呼弟及子共啖之。啖已，忿出，诣邑投状，讼诸博徒。众惧，敛金赂<u>大娘</u> ，<u>大娘</u> 受其金而仍讼之。邑令拘甲、乙等，各加杖责，田产殊置不问。<u>大娘</u> 愤不已，率子赴郡。郡守最恶博者。<u>大娘</u> 力陈孤苦，及诸恶局骗之状，情词慷慨。守为之动，判令邑宰追田给主，仍惩<u>仇福</u> ，以儆不肖。既归，邑宰奉令敲比，于是故产尽反。<u>大娘</u> 时已久寡，乃遣少子归，且嘱从兄务业，勿得复来。<u>大娘</u> 由此止母家，养母教弟，内外有条。母大慰，病渐瘥，家务悉委<u>大娘</u> 。里中豪强，少见陵暴，辄握刃登门，侃侃争论，罔不屈服。居年余，田产日增。时市药饵珍肴，馈遗<u>姜女</u> 。又见<u>禄</u> 渐长成，频嘱媒为之觅姻。<u>魏</u> 告人曰：“<u>仇</u> 家产业，悉属<u>大娘</u> ，恐将来不可复返矣。”人咸信之，故无肯与论婚者。</p>
<p>有<u>范</u> 公子<u>子文</u> ，家中名园，为<u>晋</u> 第一。园中名花夹路，直通内室。或不知而误入之，值公子私宴，怒执为盗，杖几死。会清明，<u>禄</u> 自塾中归，<u>魏</u> 引与游遨，遂至园所。<u>魏</u> 故与园丁有旧，放令入，周历亭榭。俄至一处，溪水汹涌，有画桥朱槛，通一漆门，遥望门内，繁花如锦，盖即公子内斋也。<u>魏</u> 绐之曰：“君请先入，我适欲私焉。”<u>禄</u> 信之，寻桥入户，至一院落，闻女子笑声。方停步间，一婢出，窥见之，旋踵即返。<u>禄</u> 始骇奔。无何，公子出，叱家人绾索逐之。<u>禄</u> 大窘，自投溪中。公子反怒为笑，命诸仆引出。见其容裳都雅，便令易其衣履，曳入一亭，诘其姓氏。蔼容温语，意甚亲昵。俄趋入内，旋出，笑握<u>禄</u> 手，过桥，渐达曩所。<u>禄</u> 不解其意，逡巡不敢入，公子强曳入之，见花篱内隐隐有美人窥伺。既坐，则群婢行酒。<u>禄</u> 辞曰：“童子无知，误践闺闼，得蒙赦宥，已出非望。但愿释令早归，受恩非浅。”公子不听。俄顷，肴炙纷纭。<u>禄</u> 又起，辞以醉饱。公子捺坐，笑曰：“仆有一乐拍名，若能对之，即放君行。”<u>禄</u> 唯唯请教。公子云：“拍名‘浑不似’。”<u>禄</u> 默思良久，对曰：“银成‘没奈何’。”公子大笑曰：“真<u>石崇</u> 也！”<u>禄</u> 殊不解。</p>
<p>盖公子有女名<u>蕙娘</u> ，美而知书，日择良耦。夜梦一人告之曰：“<u>石崇</u> ，汝婿也。”问：“何在？”曰：“明日落水矣。”早告父母，共以为异。<u>禄</u> 适符梦兆，故邀入内舍，使夫人女辈共觇之也。公子闻对而喜，乃曰：“拍名乃小女所拟，屡思而无其偶，今得属对，亦有天缘。仆欲以息女奉箕帚，寒舍不乏第宅，更无烦亲迎耳。”<u>禄</u> 惶然逊谢，且以母病不能入赘为辞。公子姑令归谋，遂遣圉人负湿衣，送之以马。既归告母，母惊为不祥。于是始知<u>魏</u> 氏险，然因凶得吉，亦置不仇，但戒子远绝而已。逾数日，公子又使人致意母，母终不敢应。<u>大娘</u> 应之，即倩双媒纳釆焉。未几，<u>禄</u> 赘入公子家。年余游泮，才名籍甚。妻弟长成，敬少弛，<u>禄</u> 怒，携妇而归。母已杖而能行。频岁赖<u>大娘</u> 经纪，第宅亦颇完好。新妇既归，婢仆如云，宛然有大家风焉。</p>
<p> <u>魏</u> 又见绝，嫉妒益深，恨无瑕之可蹈，乃引旗下逃人诬<u>禄</u> 寄赀。国初立法最严，<u>禄</u> 依令徙<u>口</u> 外。<u>范公子</u> 上下贿托，仅以<u>蕙娘</u> 免行，田产尽没入官。幸<u>大娘</u> 执析产书，锐身告理，新增良沃如干顷，悉罣<u>福</u> 名，母女始得安居。<u>禄</u> 自分不返，遂书离婚字付岳家，伶仃自去。行数日，至都北，饭于旅肆。有丐子怔营户外，貌绝类兄，近致讯诘，果兄。<u>禄</u> 因自述，兄弟悲惨。<u>禄</u> 解复衣，分数金，嘱令归，<u>福</u> 泣受而别。<u>禄</u> 至<u>关</u> 外，寄将军帐下为奴。因<u>禄</u> 文弱，俾主支籍，与诸仆同栖止。仆辈研问家世，<u>禄</u> 悉告之。内一人惊曰：“是吾儿也！”盖<u>仇仲</u> 初为寇家牧马，后寇投诚，卖<u>仲</u> 旗下，时从主屯<u>关</u> 外。向<u>禄</u> 缅述，始知真为父子，抱首悲哀，一室为之酸辛。已而愤曰：“何物逃东，遂诈吾儿！”因泣告将军。将军即命<u>禄</u> 摄书记，函致亲王，付<u>仲</u> 诣都。<u>仲</u> 伺车驾出，先投冤状。亲王为之婉转，遂得昭雪，命地方官赎业归<u>仇</u> 。<u>仲</u> 返，父子各喜。<u>禄</u> 细问家口，为赎身计，乃知<u>仲</u> 入旗下，两易配而无所出，时方鳏也。<u>禄</u> 遂治任返。</p>
<p>初，<u>福</u> 别弟归，蒲伏自投。<u>大娘</u> 奉母坐堂上，操杖问之：“汝愿受扑责，便可姑留，不然，汝田产既尽，亦无汝啖饭之所，请仍去。”<u>福</u> 涕泣伏地，愿受笞。<u>大娘</u> 投杖曰：“卖妇之人，亦不足惩。但宿案未消，再犯首官可耳。”即使人往告<u>姜</u> 。<u>姜女</u> 骂曰：“我是<u>仇</u> 氏何人，而相告耶！”<u>大娘</u> 频述告<u>福</u> 而揶揄之，<u>福</u> 惭愧不敢出气。居半年，<u>大娘</u> 虽给奉周备，而役同厮养。<u>福</u> 操作无怨词，托以金钱辄不苟。大娘察其无他，乃白母，求<u>姜女</u> 复归。母意其不可复挽，<u>大娘</u> 曰：“不然。渠如肯事二主，楚毒岂肯自罹？要不能不有此忿耳。”遂率弟躬往负荆。岳父母诮让良切。<u>大娘</u> 叱使长跪，然后请见<u>姜女</u> 。请之再四，坚避不出，<u>大娘</u> 搜捉以出。女乃指<u>福</u> 唾骂，<u>福</u> 惭汗无以自容。<u>姜母</u> 始曳令起。<u>大娘</u> 请问归期，女曰：“向受姊惠綦多，今承尊命，岂复有异言？但恐不能保其不再卖也！且恩义已绝，更何颜与黑心无赖子共生活哉？请别营一室，妾往奉事老母，较胜披削足矣。”<u>大娘</u> 代白其悔，为翼日之约而别。次朝，以乘舆取归，母逆于门而跪拜之。女伏地大哭。<u>大娘</u> 劝止，置酒为欢，命<u>福</u> 坐案侧。乃执爵而言曰：“我苦争者，非自利也。今弟悔过，贞妇复还，请以簿籍交纳。我以一身来，仍以一身去耳。”夫妇皆兴席改容，罗拜哀泣，<u>大娘</u> 乃止。</p>
<p>居无何，昭雪之命下，不数日，田宅悉还故主。<u>魏</u> 大骇，不知其故，自恨无术可以复施。适西邻有回禄之变，<u>魏</u> 托救焚而往，暗以编菅爇<u>禄</u> 弟，风又暴作，延烧几尽；止余<u>福</u> 居两三屋，举家依聚其中。未几<u>禄</u> 至，相见悲喜。初，<u>范公子</u> 得离书，持商<u>蕙娘</u> 。<u>蕙娘</u> 痛哭，碎而投诸地。父从其志，不复强。<u>禄</u> 归，闻其未嫁，喜如岳所。公子知其灾，欲留之，<u>禄</u> 不可，遂辞而退。<u>大娘</u> 幸有藏金，出葺败堵。<u>福</u> 负锸营筑，掘见窖镪，夜与弟共发之，石池盈丈，满中皆不动尊也。由是鸠工大作，楼舍群起，壮丽拟于世胄。<u>禄</u> 感将军义，备千金往赎父。<u>福</u> 请行，因遣健仆辅之以去。<u>禄</u> 乃迎<u>蕙娘</u> 归。未几，父兄同归，一门欢腾。<u>大娘</u> 自居母家，禁子省视，恐人议其私也。父既归，坚辞欲去，兄弟不忍。父乃析产而三之：子得二，女得一也。<u>大娘</u> 固辞，兄弟皆泣曰：“吾等非姊，乌有今日！”<u>大娘</u> 乃安之。遣人招子，移家共居焉。或问<u>大娘</u> ：“异母兄弟，何遂关切如此？”<u>大娘</u> 曰：“知有母而不知有父者，惟禽兽如此耳，岂以人而效之？”<u>福</u> 、<u>禄</u> 闻之皆流涕。使工人治其第，皆与己等。</p>
<p> <u>魏</u> 自计十余年，祸之而益以福之，深自愧悔。又仰其富，思交欢之，因以贺<u>仲</u> 阶进，备物而往。<u>福</u> 欲却之，<u>仲</u> 不忍拂，受鸡酒焉。鸡以布缕缚足，逸入灶，灶火燃布，往栖积薪，僮婢见之而未顾也。俄而薪焚灾舍，一家惶骇。幸手指众多，一时扑灭，而厨中百物俱空矣。兄弟皆谓其物不祥。后值父寿，<u>魏</u> 复馈牵羊。却之不得，系羊庭树。夜有僮被仆殴，忿趋树下，解羊索自经死。兄弟叹曰：“其福之不如其祸之也！”自是<u>魏</u> 虽殷勤，竟不敢受其寸缕，宁厚酬之而已。后<u>魏</u> 老，贫而作丐，每周以布粟而德报之。</p>
<p> <u>异史氏</u> 曰：噫嘻！造物之殊不由人也！益仇之而益福之，彼机诈者无谓甚矣。顾受其爱敬，而反以得祸，不更奇哉？此可知<u>盗泉</u> 之水，一掬亦污也。</p>
<h2 id='chapter_10_018'>曹操冢</h2>
<p> <u>许</u> 城外有河水汹涌，近崖深黯。盛夏时，有人入浴，忽然若被刀斧，尸断浮出，后一人亦如之。转相惊怪。邑宰闻之，遣多人闸断上流，竭其水。见崖下有深洞，中置转轮，轮上排利刃如霜。去轮攻入，有小碑，字皆<u>汉</u> 篆。细视之，则<u>曹孟德</u> 墓也。破棺散骨，所殉金宝，尽取之。</p>
<p> <u>异史氏</u> 曰：后贤诗云：“尽掘七十二疑冢，必有一冢葬君尸。”宁知竟在七十二冢之外乎？奸哉<u>瞒</u> 也！然千余年而朽骨不保，变诈亦复何益？呜呼，<u>瞒</u> 之智，正<u>瞒</u> 之愚耳！</p>
<h2 id='chapter_10_019'>龙飞相公</h2>
<p> <u>安庆</u> <u>戴生</u> ，少薄行，无检幅。一日，自他醉归，途中遇故表兄<u>季生</u> 。醉后昏眊，亦忘其死，问：“向在何所？”<u>季</u> 曰：“仆已异物，君忘之耶？”<u>戴</u> 始恍然，而醉亦不惧，问：“冥间何作？”答云：“近在转轮王殿下司录。”<u>戴</u> 曰：“人世祸福，当必知之？”<u>季</u> 曰：“此仆职也，乌得不知。但过烦，非甚关切，不能尽记耳。三日前偶稽册，尚睹君名。”<u>戴</u> 急问其何词，<u>季</u> 曰：“不敢相欺，尊名在黑暗狱中。”<u>戴</u> 大惧，酒亦醒，苦求拯拔。<u>季</u> 曰：“此非所能效力，惟善可以已之。然君恶籍盈指，非大善不可复挽。穷秀才有何大力？即日行一善，非年余不能相准，今已晚矣。但从此砥行，则地狱中或有出时。”<u>戴</u> 闻之泣下，伏地哀恳，及仰首而<u>季</u> 已杳矣，悒悒而归。由此洗心改行，不敢差跌。</p>
<p>先是，<u>戴</u> 私其邻妇，邻人闻知而不肯发，思掩执之。而<u>戴</u> 自改行，永与妇绝，邻人伺之不得，以为恨。一日，遇于田间，阳与语，绐窥眢井，因而堕之。井深数丈，计必死。而<u>戴</u> 中夜苏，坐井中大号，殊无知者。邻人恐其复生，过宿往听之，闻其声，急投石。<u>戴</u> 移闭洞中，不敢复作声。邻人知其不死，劚土填井，几满之。洞中冥黑，真与地狱无少异者。空洞无所得食，计无生理。蒲伏渐入，则三步外皆水，无所复之，还坐故处。初觉腹馁，久竟忘之。因思重泉下无善可行，惟长宣佛号而已。既见燐火浮游，荧荧满洞，因而祝之：“闻青燐悉为冤鬼，我虽暂生，固亦难返，如可共话，亦慰寂寞。”但见诸燐渐浮水来，燐中皆有一人，高约人身之半。诘所自来，答云：“此古煤井。主人攻煤，震动古墓，被<u>龙飞相公</u> 决地海之水，溺死四十三人。我等皆其鬼也。”问：“相公何人？”曰：“不知也。但相公文学士，今为城隍幕客。彼亦怜我等无辜，三五日辄一施水粥。要我辈冷水浸骨，超拔无日。君倘再履人世，祈捞残骨葬一义冢，则惠及泉下者多矣。”<u>戴</u> 曰：“如有万分一，此即何难。但深在九地，安望重睹天日乎！”因教诸鬼使念佛，捻块代珠，记其藏数。不知时之昏晓，倦则眠，醒则坐而已。忽见深处有笼灯，众喜曰：“<u>龙飞相公</u> 施食矣！”邀<u>戴</u> 同往。<u>戴</u> 虑水沮，众强扶曳以行，飘若履虚。曲折半里许，至一处，众释令自行，步益上，如升数仞之阶。阶尽，睹房廊，堂上烧明烛一枝，大如臂。<u>戴</u> 久不见火光，喜极趋上。上坐一叟，儒服儒巾。<u>戴</u> 辍步不敢前。叟已睹之，讶问：“生人何来？”<u>戴</u> 上，伏地自陈。叟曰：“我耳孙也。”因令起，赐之坐。自言：“<u>戴潜</u> ，字<u>龙飞</u> 。曩因不肖孙<u>堂</u> ，连结匪类，近墓作井，使老夫不安于夜室，故以海水没之。今其后续如何矣？”盖<u>戴</u> 近宗凡五支，<u>堂</u> 居长。</p>
<p>初，邑中大姓赂<u>堂</u> ，攻煤于其祖茔之侧。诸弟畏其强，莫敢争。无何，地水暴至，采煤人尽死井中。诸死者家，群兴大讼，<u>堂</u> 及大姓皆以此贫，<u>堂</u> 子孙至无立锥。<u>戴</u> 乃<u>堂</u> 弟裔也，曾闻先人传其事，因告翁。翁曰：“此等不肖，其后乌得昌！汝既来此，当毋废读。”因饷以酒馔，遂置卷案头，皆<u>成</u> 、<u>洪</u> 制艺，迫使研读，又命题课文，如师授徒。堂上烛常明，不翦亦不灭。倦时辄眠，莫辨晨夕。翁时出，则以一僮给役。历时觉有数年之久，然幸无苦。但无别书可读，惟制艺百首，首四千余遍矣。翁一日谓曰：“子孽报已满，合还人世。余冢邻煤洞，阴风刺骨，得志后，当迁我于东原。”<u>戴</u> 敬诺。翁乃唤集群鬼，仍送至旧坐处。群鬼罗拜再嘱。<u>戴</u> 亦不知何计可出。</p>
<p>先是，家中失<u>戴</u> ，搜访既穷，母告官，系缧多人，并少踪绪。积三四年，官离任，缉察亦弛。<u>戴</u> 妻不安于室，遣嫁去。会里中人复治旧井，入洞见<u>戴</u> ，抚之未死。大骇，报诸其家。舁归经日，始能言其底里。自<u>戴</u> 入井，邻人殴杀其妇，为妇翁所讼，驳审年余，仅存皮骨而归。闻<u>戴</u> 复生，大惧，亡去。宗人议究治之，<u>戴</u> 不许，且谓曩时实所自取，此冥中之谴，于彼何与焉。邻人察其意无他，始逡巡而归。井水既涸，<u>戴</u> 买人入洞拾骨，俾各为具，市棺设地，葬丛冢焉。又稽宗谱名<u>潜</u> ，字<u>龙飞</u> ，先设品物，祭诸其冢。学使闻其异，又赏其文，是科以优等入闱，遂捷于乡。既归，营兆东原，迁<u>龙飞</u> 厚葬之，春秋上墓，岁岁不衰。</p>
<p> <u>异史氏</u> 曰：余乡有攻煤者，洞没于水，十余人沉溺其中。竭水求尸，两月余始得涸，而十余人并无死者。盖水大至时，共泅高处，得不溺。缒而上之，见风始绝，一昼夜乃渐苏。始知人在地下，如蛇鸟之蛰，急切未能死也。然未有至数年者。苟非至善，三年地狱中，乌复有生人哉！</p>
<h2 id='chapter_10_020'>珊瑚</h2>
<p> <u>安</u> 生<u>大成</u> ，<u>重庆</u> 人。父孝廉，早卒。弟<u>二成</u> ，幼。生娶<u>陈</u> 氏，小字<u>珊瑚</u> ，性娴淑。而生母<u>沈</u> ，悍谬不仁，遇之虐，<u>珊瑚</u> 无怨色。每早旦，靓妆往朝。值生疾，母谓其诲淫，诟责之。<u>珊瑚</u> 退，毁妆以进。母益怒，投颡自挝。生素孝，鞭妇，母始少解。自此益憎妇。妇虽奉事惟谨，终不与交一语。生知母怒，亦寄宿他所，示与妇绝。久之，母终不快，触物类而骂之，意皆在<u>珊瑚</u> 。生曰：“娶妻以奉姑嫜，今若此，何以妻为！”遂出<u>珊瑚</u> ，使老妪送诸其家。方出里门，珊瑚泣曰：“为女子不能作妇，归何以见双亲？不如死！”袖中出翦刀刺喉。急救之，血溢沾衿。扶归生族婶家。婶<u>王氏</u> ，寡居无耦，遂止焉。</p>
<p>媪归，生嘱隐其情，而心窃恐母知。过数日，探知<u>珊瑚</u> 创渐平，登<u>王氏</u> 门，使勿留<u>珊瑚</u> 。<u>王</u> 召之入，不入，但盛气逐<u>珊瑚</u> 。无何，<u>王</u> 率<u>珊瑚</u> 出，见生，便问：“<u>珊瑚</u> 何罪？”生责其不能事母。<u>珊瑚</u> 脉脉不作一言，惟俯首呜泣，泪皆赤，素衫尽染，生惨恻不能尽词而退。又数日，母已闻之，怒诣<u>王</u> ，恶言诮让。<u>王</u> 傲不相下，反数其恶，且言：“妇已出，尚属<u>安</u> 家何人？我自留<u>陈</u> 氏女，非留<u>安</u> 氏妇也，何烦强与他家事！”母怒甚而穷于词，又见其意气讻讻，惭沮大哭而返。<u>珊瑚</u> 意不自安，思他适。先是，生有母姨<u>于媪</u> ，即<u>沈</u> 姊也。年六十余，子死，止一幼孙及寡媳，又尝善视<u>珊瑚</u> 。遂辞<u>王</u> 往投媪。媪诘得故，极道妹子昏暴，即欲送之还。<u>珊瑚</u> 力言其不可，兼嘱勿言，于是与<u>于媪</u> 居，类姑妇焉。<u>珊瑚</u> 有两兄，闻而怜之，欲移之归而嫁之。<u>珊瑚</u> 执不肯，惟从<u>于媪</u> 纺绩以自度。</p>
<p>生自出妇，母多方为子谋婚，而悍声流播，远近无与为耦。积三四年，<u>二成</u> 渐长，遂先为毕姻。<u>二成</u> 妻<u>臧姑</u> ，骄悍戾沓，尤倍于母。母或怒以色，则<u>臧姑</u> 怒以声。<u>二成</u> 又懦，不敢为左右袒。于是母威顿减，莫敢撄，反望色笑而承迎之，犹不能得<u>臧姑</u> 欢。<u>臧姑</u> 役母若婢，生不敢言，惟身代母操作，涤器汛扫之事皆与焉。母子恒于无人处，相对饮泣。无何，母以郁积病，委顿在床，便溺转侧皆须生。生昼夜不得寐，两目尽赤。呼弟代役，甫入门，<u>臧姑</u> 辄唤去之。生于是奔告<u>于媪</u> ，冀媪临存。入门，泣且诉。诉未毕，<u>珊瑚</u> 自帏中出。生大惭，禁声欲出，<u>珊瑚</u> 以两手叉扉。生窘急，自肘下冲出而归，亦不敢以告母。无何，<u>于媪</u> 至，母喜止之。由此媪家无日不以人来，来辄以甘旨饷媪。媪寄语寡媳：“此处不饿，后勿复尔。”而家中馈遗，卒无少间。媪不肯少尝食，缄留以进病者，母病亦渐瘥。媪幼孙又以母命将佳饵来问疾。<u>沈</u> 叹曰：“贤哉妇乎！姊何修者！”媪曰：“妹以去妇何如人？”曰：“嘻！诚不至<u>夫己氏</u> 之甚也！然乌如甥妇贤！”媪曰：“妇在，汝不知劳；汝怒，妇不知怨。恶乎弗如？”<u>沈</u> 乃泣下，且告之悔，曰：“<u>珊瑚</u> 嫁也未者？”答云：“不知，请访之。”</p>
<p>又数日，病良已。媪欲别，<u>沈</u> 泣曰：“恐姊去，我仍死耳！”媪乃与生谋，析<u>二成</u> 居。<u>二成</u> 告<u>臧姑</u> ，<u>臧姑</u> 不乐，语侵兄，兼及媪。生愿以良田悉归<u>二成</u> ，<u>臧姑</u> 乃喜。立析产书已，媪始去。明日，以车乘来迎<u>沈</u> 。<u>沈</u> 至其家，先求见甥妇，极道甥妇德。媪曰：“小女子百善，何遂无一疵？余固能容之。子即有妇如吾妇，恐亦不能享也。”<u>沈</u> 曰：“呜呼冤哉！谓我木石鹿豕耶！具有口鼻，岂有触香臭而不知者？”媪曰：“被出如<u>珊瑚</u> ，不知念子作何语？”曰：“骂之耳。”媪曰：“诚反躬无可骂，亦恶乎而骂之？”曰：“瑕疵人所时有，惟其不能贤，是以知其骂也。”媪曰：“当怨者不怨，则德焉者可知；当去者不去，则抚焉者可知。向之所馈遗而奉事者，固非予妇也，而妇也。”<u>沈</u> 惊曰：“如何？”曰：“<u>珊瑚</u> 寄此久矣。向之所供，皆渠夜绩之所贻也。”<u>沈</u> 闻之，泣数行下，曰：“我何以见吾妇矣！”媪乃呼<u>珊瑚</u> 。<u>珊瑚</u> 含涕而出，伏地下。母惭痛自挝，媪力劝始止，遂为姑媳如初。</p>
<p>十余日偕归，家中薄田数亩，不足自给，惟恃生以笔耕，妇以针耨。<u>二成</u> 称饶足，然兄不之求，弟亦不之顾也。<u>臧姑</u> 以嫂之出也鄙之，嫂亦恶其悍，置不齿。兄弟隔院居，<u>臧姑</u> 时有陵虐，一家尽掩其耳。<u>臧姑</u> 无所用虐，虐夫及婢。婢一日自经死。婢父讼<u>臧姑</u> ，<u>二成</u> 代妇质理，大受扑责，仍坐拘<u>臧姑</u> 。生上下为之营脱，卒不免。<u>臧姑</u> 械十指，肉尽脱。官贪暴，索望良奢。<u>二成</u> 质田贷赀，如数纳入，始释归。而债家责负日亟，不得已，悉以良田鬻于村中<u>任翁</u> 。翁以田半属<u>大成</u> 所让，要生署券。生往，翁忽自言：“我<u>安孝廉</u> 也。<u>任某</u> 何人，敢市吾业！”又顾生曰：“冥间感汝夫妻孝，故使我暂归一面。”生出涕曰：“父有灵，急救吾弟！”曰：“逆子悍妇，不足惜也！归家速办金，赎吾血产。”生曰：“母子仅自存活，安得多金？”曰：“紫薇树下有藏金，可以取用。”欲再问之，翁已不语。少时而醒，茫不自知。生归告母，亦未深信。<u>臧姑</u> 已率数人往发窖，坎地四五尺，止见砖石，并无所谓金者，失意而去。生闻其掘藏，戒母及妻勿往视。后知其无所获，母窃往窥之，见砖石杂土中，遂返。</p>
<p> <u>珊瑚</u> 继至，则见土内悉白镪，呼生往验之，果然。生以先人所遗，不忍私，召<u>二成</u> 均分之。数适得揭取之二，各囊之而归。<u>二成</u> 与<u>臧姑</u> 共验之，启囊则瓦砾满中，大骇。疑<u>二成</u> 为兄所愚，使<u>二成</u> 往窥兄，兄方陈金几上，与母相庆。因实告兄，生亦骇，而心甚怜之，举金而并赐之。<u>二成</u> 乃喜，往酬债讫，甚德兄。<u>臧姑</u> 曰：“即此益知兄诈。若非自愧于心，谁肯以瓜分者复让人乎？”<u>二成</u> 疑信半之。次日，债主遣仆来，言所偿皆伪金，将执以首官。夫妻皆失色。<u>臧姑</u> 曰：“如何哉！我固谓兄贤不至于此，是将以杀汝也！”<u>二成</u> 惧，往哀债主，主怒不释。<u>二成</u> 乃券田于主，听其自售，始得原金而归。细视之，见断金二铤，仅裹真金一韭叶许，中尽铜耳。<u>臧姑</u> 因与<u>二成</u> 谋，留其断者，余仍返诸兄以觇之。且教之言曰：“屡承让德，实所不忍。薄留二铤，以见推施之义。所存物产，尚与兄等。余无庸多田也，业已弃之，赎否在兄。”生不知其意，固让之。<u>二成</u> 辞甚决，生乃受。秤之，少五两余。命<u>珊瑚</u> 质奁妆以满其数，携付债主。主疑似旧金，以翦刀断验之，纹色俱足，无少差谬，遂收金，与生易券。</p>
<p> <u>二成</u> 还金后，意其必有参差，既闻旧业已赎，大奇之。<u>臧姑</u> 疑发掘时，兄先隐其真金，忿诣兄所，责数诟厉。生乃悟返金之故。<u>珊瑚</u> 逆而笑曰：“产固在耳，何怒为！”使生出券付之。<u>二成</u> 一夜梦父责之曰：“汝不孝不弟，冥限已迫，寸土皆非己有，占赖将以奚为！”醒告<u>臧姑</u> ，欲以田归兄，<u>臧姑</u> 嗤其愚。是时<u>二成</u> 有两男，长七岁，次三岁。无何，长男病痘死。<u>臧姑</u> 始惧，使<u>二成</u> 退券于兄。言之再三，生不受。未几，次男又死。<u>臧姑</u> 益惧，自以券置嫂所。春将尽，田芜秽不耕，生不得已，种治之。<u>臧姑</u> 自此改行，定省如孝子，敬嫂亦至。未半年而母病卒。<u>臧姑</u> 哭之恸，至勺饮不入口。向人曰：“姑早死，使我不得事，是天不许我自赎也！”产十胎皆不育，遂以兄子为子。夫妻皆寿终。生三子，举两进士。人以为孝友之报云。</p>
<p> <u>异史氏</u> 曰：不遭跋扈之恶，不知靖献之忠，家与国有同情哉。逆妇化而母死，盖一堂孝顺，无德以戡之也。<u>臧姑</u> 自克，谓天不许其自赎，非悟道者何能为此言乎？然应迫死，而以寿终，天固已恕之矣。生于忧患，有以矣夫！</p>
<h2 id='chapter_10_021'>五通</h2>
<p>南有五通，犹北之有狐也。然北方狐祟，尚百计驱遣之，至于<u>江</u> <u>浙</u> 五通，民家有美妇，辄被淫占，父母兄弟，皆莫敢息，为害尤烈。有<u>赵弘</u> 者，<u>吴</u> 之典商也。妻<u>阎氏</u> ，颇风格。一夜，有丈夫岸然自外入，按剑四顾，婢媪尽奔。<u>阎</u> 欲出，丈夫横阻之，曰：“勿相畏，我五通神<u>四郎</u> 也。我爱汝，不为汝祸。”因抱腰举之，如举婴儿，置床上，裙带自脱，遂狎之。而伟岸甚不可堪，迷惘中呻楚欲绝。<u>四郎</u> 亦怜惜，不尽其器。既而下床，曰：“我五日当复来。”乃去。<u>弘</u> 于门外设典肆，是夜婢奔告之。<u>弘</u> 知其五通，不敢问。质明，视妻惫不起，心甚羞之，戒家人勿播。妇三四日始就平复，而惧其复至。婢媪不敢宿内室，悉避外舍，惟妇对烛含愁以伺之。无何，<u>四郎</u> 偕两人入，皆少年蕴藉。有僮列肴酒，与妇共饮。妇羞缩低头，强之饮亦不饮，心惕惕然，恐更番为淫，则命合尽矣。三人互相劝酬，或呼大兄，或呼三弟。饮至中夜，上座二客并起，曰：“今日<u>四郎</u> 以美人见招，会当邀<u>二郎</u> 、<u>五郎</u> 醵酒为贺。”遂辞而去。<u>四郎</u> 挽妇入帏，妇哀免，<u>四郎</u> 强合之，血液流离，昏不知人，<u>四郎</u> 始去。妇奄卧床榻，不胜羞愤，思欲自尽，而投缳则带自绝，屡试皆然，苦不得死。幸<u>四郎</u> 不常至，约妇痊可始一来。积两三月，一家俱不聊生。</p>
<p>有<u>会稽</u> <u>万生</u> 者，<u>赵</u> 之表弟，刚猛善射。一日，过<u>赵</u> ，时已暮，<u>赵</u> 以客舍为家人所集，遂导客宿内院。<u>万</u> 久不寐，闻庭中有人行声，伏窗窥之，见一男子入妇室。疑之，捉刀而潜视之，见男子与<u>阎氏</u> 并肩坐，肴陈几上矣。忿火中腾，奔而入。男子惊起，急觅剑，刀已中颅，颅裂而踣。视之，则一小马，大如驴。愕问妇，妇具道之。且曰：“诸神将至，为之奈何！”<u>万</u> 摇手，禁勿声。灭烛取弓矢，伏暗中。未几，有四五人自空飞堕。<u>万</u> 急发一矢，首者殪。三人吼怒，拔剑搜射者。<u>万</u> 握刃倚扉后，寂不少动。一人入，剁颈亦殪。仍倚扉后，久之无声，乃出，叩关告<u>赵</u> 。<u>赵</u> 大惊，共烛之，一马两豕死室中。举家相庆。犹恐二物复仇，留<u>万</u> 于家，炰豕烹马而供之，味美，异于常馐。<u>万生</u> 之名，由是大噪。居月余，其怪竟绝，乃辞欲去。有木商某苦要之。</p>
<p>先是，某有女未嫁，忽五通昼降，是二十余美丈夫，言将聘作妇，委金百两，约吉期而去。计期已迫，阖家惶惧。闻<u>万生</u> 名，坚请过诸其家。恐<u>万</u> 有难词，隐其情不以告。盛筵既罢，妆女出拜客，年十六七，是好女子。<u>万</u> 错愕不解其故，离坐伛偻。某捺坐而实告之。<u>万</u> 初闻而惊，而生平意气自豪，故亦不辞。至日，某仍悬釆于门，使<u>万</u> 坐室中。日昃不至，窃意新郎已在诛数。未几，见檐间忽如鸟堕，则一少年盛服入。见<u>万</u> ，返身而奔。<u>万</u> 追出，但见黑气欲飞，以刀跃挥之，断其一足，大嗥而去。俯视，则巨爪大如手，不知何物。寻其血迹，入于江中。某大喜。闻<u>万</u> 无耦，是夕即以所备床寝，使与女合卺焉。于是素患五通者，皆拜请一宿其家。居年余，始携妻而去。自是<u>吴</u> 中止有一通，不敢公然为害矣。</p>
<p> <u>异史氏</u> 曰：五通、青蛙，惑俗已久，遂至任其淫乱，无人敢私议一语。<u>万生</u> 真天下之快人也！</p>
<h2 id='chapter_10_022'>又</h2>
<p> <u>金</u> 生，字<u>王孙</u> ，<u>苏州</u> 人。设帐于<u>淮</u> ，馆搢绅园中。园中屋宇无多，花木丛杂。夜既深，僮仆散尽，孤影彷徨，意绪良苦。一夜，三漏将残，忽有人以指弹扉。急问之，对以“乞火”，音类馆童。启户纳之，则二八丽者，一婢从诸其后。生意妖魅，穷诘甚悉。女曰：“妾以君风雅之士，枯寂可怜，不畏多露，相与遣此良宵。恐言其故，妾不敢来，君亦不敢纳也。”生又疑为邻之奔女，惧丧行检，敬谢之。女横波一顾，生觉魂魄都迷，忽颠倒不能自主。婢已知之，便云：“<u>霞姑</u> ，我且去。”女颔之。既而呵曰：“去则去耳，甚得云耶、霞耶！”婢既去，女笑曰：“适室中无人，遂偕婢从来。无知如此，遂以小字令君闻矣。”生曰：“卿深细如此，故仆惧有祸机。”女曰：“久当自知，保不败君行止，勿忧也。”上榻缓其装束，见臂上腕钏，以条金贯火齐，衔双明珠，烛既灭，光照一室。生益骇，终莫测其所自至。事甫毕，婢来叩窗。女起，以钏照径，入丛树而去。自此无夕不至。生于去时遥尾之，女似已觉，遽蔽其光，树浓茂，昏不见掌而返。</p>
<p>一日，生诣河北，笠带断绝，风吹欲落，辄于马上以手自按。至河，坐扁舟上，飘风堕笠，随波竟去。意颇自失。既渡，见大风飘笠，团转空际，渐落，以手承之，则带已续矣。异之。归斋向女缅述，女不言，但微哂之。生疑女所为，曰：“卿果神人，当相明告，以祛烦惑。”女曰：“岑寂之中，得此痴情人为君破闷，妾自谓不恶。纵令妾能为此，亦相爱耳。苦致诘难，欲见绝耶？”生不敢复言。</p>
<p>先是，生养甥女，既嫁，为五通所惑，心忧之而未以告人。缘与女狎昵既久，肺鬲无不倾吐。女曰：“此等物事，家君能驱除之。顾何敢以情人之私告诸严君？”生苦哀求计。女沉思曰：“此亦易除，但须亲往。若辈皆我家奴隶，若令一指得着肌肤，则此耻西江不能濯也。”生哀求无已。女曰：“当即图之。”次夕至，告曰：“妾为君遣婢南下矣。婢子弱，恐不能便诛却耳。”次夜方寝，婢来叩户，生急起纳入。女问：“如何？”答云：“力不能擒，已宫之矣。”笑问其状，曰：“初以为郎家也，既到，始知其非。比至婿家，灯火已张，入见娘子坐灯下，隐几若寐。我敛魂覆瓿中。少时，物至，入室急退，曰：‘何得寓生人！’审视无他，乃复入。我阳若迷。彼启衾入，又惊曰：‘何得有兵气！’本不欲以秽物污指，奈恐缓而生变，遂急捉而阉之。物惊嗥遁去。乃起启瓿，娘子若醒，而婢子行矣。”生喜谢之，女与俱去。</p>
<p>后半月余，绝不复至，亦已绝望。岁暮，解馆欲归，女忽至。生喜逆之，曰：“卿久见弃，念必何处获罪，幸不终绝耶？”女曰：“终岁之好，分手未有一言，终属缺事。闻君卷帐，故窃来一告别耳。”生请偕归。女叹曰：“难言之矣！今将别，情不忍昧：妾实金龙大王之女，缘与君有宿分，故来相就。不合遣婢<u>江南</u> ，致江湖流传，言妾为君阉割五通。家君闻之，以为大辱，忿欲赐死。幸婢以身自任，怒乃稍解，杖婢以百数。妾一跬步，皆以保姆从之。投隙一至，不能尽此衷曲，奈何！”言已，欲别，生挽之而泣。女曰：“君勿尔，后三十年可复相聚。”生曰：“仆年三十矣，又三十年，皤然一老，何颜复见？”女曰：“不然，龙宫无白叟也。且人生寿夭，不在容貌，如徒求驻颜，固亦大易。”乃书一方于卷头而去。生旋里，甥女始言其异，云：“当晚若梦，觉一人捉予塞盎中。既醒，则血殷床褥，而怪绝矣。”生曰：“我曩祷河伯耳。”群疑始解。</p>
<p>后生六十余，貌犹类三十许人。一日，渡河，遥见上流浮莲叶，大如席，一丽人坐其上，近视，则神女也。跃从之，人随荷叶俱小，渐渐如钱而灭。</p>
<p>此事与<u>赵弘</u> 一则，俱<u>明</u> 季事，不知孰前孰后。若在<u>万生</u> 用武之后，则<u>吴</u> 下仅遗半通，宜其不足为害也。</p>
<h2 id='chapter_10_023'>申氏</h2>
<p> <u>泾河</u> 之侧，有士人子<u>申</u> 氏者，家窭贫，竟日恒不举火。夫妻相对，无以为计。妻曰：“无已，子其盗乎？”<u>申</u> 曰：“士人子，不能亢宗，而辱门户、羞先人，<u>跖</u> 而生，不如<u>夷</u> 而死！”妻忿曰：“子欲活而恶辱耶？世不田而食者，止两途：汝既不能盗，我无宁娼耳！”<u>申</u> 怒，与妻语相侵。妻含愤而眠。<u>申</u> 念：为男子不能谋两餐，至使妻欲娼，固不如死！潜起，投缳庭树间。但见父来，惊曰：“痴儿！何至于此！”断其绳，嘱曰：“盗可以为，须择禾黍深处伏之。此行可富，无庸再矣。”妻闻堕地声，惊寤，呼夫不应。爇火觅之，见树上缳绝，<u>申</u> 死其下，大骇。抚捺之，移时而苏，扶卧床上。妻忿气少平。既明，托夫病，乞邻得稀饵<u>申</u> 。<u>申</u> 啜已，出而去，至午，负一囊米至。妻问所从来，曰：“余父执皆世家，向以摇尾为羞，故不屑以相求也。古人云：‘不遭者可无不为。’今且将作盗，何顾焉！可速炊，我将从卿言，往行劫。”妻疑其未忘前言之忿，含忍之。因淅米作糜。</p>
<p> <u>申</u> 饱食讫，急寻坚木，斧作梃，持之欲出。妻察其意似真，曳而止之。<u>申</u> 曰：“子教我为，事败相累，当无悔！”绝裾而去。日暮，抵邻村，违村里许伏焉。忽暴雨，上下淋湿。遥望浓树，将以投止。而电光一照，已近村垣。远处似有行人，恐为所窥，见垣下禾黍蒙密，疾趋而入，蹲避其中。无何，一男子来，躯甚壮伟，亦投禾中。申惧，不敢少动，幸男子斜行去。微窥之，入于垣中。默意垣内为富室<u>亢</u> 氏第，此必梁上君子，俟其重获而出，当合有分。又念：其人雄健，倘善取不予，必至用武。自度力不敌，不如乘其无备而颠之。计已定，伏伺良专。直将鸡鸣，始越垣出。足未及地，<u>申</u> 暴起，梃中腰膂，踣然倾跌，则一巨龟，喙张如盆。大惊，又连击之，遂毙。</p>
<p>先是，<u>亢</u> 翁有女，绝惠美，父母皆怜爱之。一夜，有丈夫入室，狎逼为欢。欲号，则舌已入口，昏不知人，听其所为而去。羞以告人，惟多集婢媪，严扃门户而已。夜既寝，更不知扉何自而开，入室，则群众皆迷，婢媪遍淫之。于是相告各骇，以告翁，翁戒家人操兵环绣闼，室中人烛而坐。约近夜半，内外人一时都瞑，忽若梦醒，见女白身卧，状类痴，良久始寤。翁甚恨之，而无如何。积数月，女柴瘠颇殆。每语人：“有能驱遣者，谢金三百。”<u>申</u> 平时亦悉闻之。是夜得龟，因悟祟翁女者，必是物也，遂叩门求赏。翁喜，延之上座，使人舁龟于庭，脔割之。留<u>申</u> 过夜，其怪果绝。乃如数赠之，负金而归。</p>
<p>妻以其隔宿不还，方切忧盼，见<u>申</u> 入，急问之。<u>申</u> 不言，以金置榻上。妻开视，几骇绝，曰：“子真为盗耶！”<u>申</u> 曰：“汝逼我为此，又作是言！”妻泣曰：“前特以相戏耳。今犯断头之罪，我不能受贼人累也！请先死！”乃奔。<u>申</u> 逐出，笑曳而返之，具以实告，妻乃喜。自此谋生产，称素封焉。</p>
<p> <u>异史氏</u> 曰：人不患贫，患无行耳。其行端者，虽饿不死，不为人怜，亦有鬼祐也。世之贫者，利所在忘义，食所在忘耻，人且不敢以一文相托，而何以见谅于鬼神乎！</p>
<p>邑有贫民某乙，残腊向尽，身无完衣。自念：何以卒岁？不敢与妻言，暗操白梃，出伏墓中，冀有孤身而过者，劫其所有。悬望甚苦，渺无人迹，而松风刺骨，不复可耐。意濒绝矣，忽一人伛偻来。心窃喜，持梃遽出。则一叟负囊道左，哀曰：“一身实无长物。家绝食，适于婿家乞得五升米耳。”乙夺米，复欲褫其絮袄。叟苦哀之。乙怜其老，释之，负米而归。妻诘其自，诡以“赌债”对。阴念此策良佳，次夜复往。居无几时，见一人荷梃来，亦投墓中，蹲居眺望，意似同道。乙乃逡巡自冢后出。其人惊问：“谁何？”答云：“行道者。”问：“何不行？”曰：“待君耳。”其人失笑。各以意会，并道饥寒之苦。夜既深，无所猎获，乙欲归。其人曰：“子虽作此道，然犹雏也。前村有嫁女者，营办中夜，举家必殆。从我去，得当均之。”乙喜，从之。至一门，隔壁闻炊饼声，知未寝，伏伺之。无何，一人启关荷杖出行汲，二人乘间掩入。见灯辉北舍，他屋皆暗黑。闻一媪曰：“大姐，可向东舍一瞩，汝奁妆悉在椟中，忘扃未也。”闻少女作娇惰声。二人窃喜，潜趋东舍，暗中摸索得卧椟，启覆探之，深不见底。其人谓乙曰：“入之！”乙果入，得一裹，传递而出。其人问：“尽矣乎？”曰：“尽矣。”又绐之曰：“再索之。”乃闭椟加锁而去。乙在其中，窘急无计。未几，灯火亮入，先照椟。闻媪云：“谁已扃矣。”于是母及女上榻息烛。乙急甚，乃作鼠啮物声。女曰：“椟中有鼠！”媪曰：“勿坏而衣。我疲顿已极，汝宜自觇之。”女振衣起，发扃启椟。乙突出，女惊仆。乙拔关奔去，虽无所得，而窃幸得免。嫁女家被盗，四方流播。或议乙。乙惧，东遁百里，为逆旅主人赁作佣。年余，浮言稍息，始取妻同居，不业白梃矣。此其自述，因类<u>申</u> 氏，故附之。</p>
<h2 id='chapter_10_024'>恒娘</h2>
<p> <u>洪大业</u> ，都中人。妻<u>朱氏</u> ，姿致颇佳，两相爱悦。后<u>洪</u> 纳婢<u>宝带</u> 为妾，貌远逊<u>朱</u> ，而<u>洪</u> 嬖之。<u>朱</u> 不平，辄以此反目。<u>洪</u> 虽不敢公然宿妾所，然益嬖<u>宝带</u> ，疏<u>朱</u> 。后徙其居，与帛商<u>狄</u> 姓者为邻。<u>狄</u> 妻<u>恒娘</u> ，先过院谒<u>朱</u> 。<u>恒娘</u> 三十许，姿仅中人，而言词轻倩。<u>朱</u> 悦之。次日，答其拜，见其室亦有小妻，年二十以来，甚娟好。邻居几半年，并不闻其诟谇一语，而<u>狄</u> 独钟爱<u>恒娘</u> ，副室则虚员而已。<u>朱</u> 一日见<u>恒娘</u> 而问之曰：“余向谓良人之爱妾，为其为妾也，每欲易妻之名呼作妾。今乃知不然。夫人何术？如可授，愿北面为弟子。”<u>恒娘</u> 曰：“嘻！子则自疏，而尤男子乎？朝夕而絮聒之，是为丛驱雀，其离滋甚耳！其归益纵之，即男子自来，勿纳也。一月后，当再为子谋之。”</p>
<p> <u>朱</u> 从其言，益饰<u>宝带</u> ，使从丈夫寝。<u>洪</u> 一饮食，亦使<u>宝带</u> 共之。<u>洪</u> 时一周旋<u>朱</u> ，<u>朱</u> 拒之益力，于是共称<u>朱氏</u> 贤。如是月余，<u>朱</u> 往见<u>恒娘</u> 。<u>恒娘</u> 喜曰：“得之矣！子归毁若妆，勿华服，勿脂泽，垢面敝履，杂家人操作。一月后，可复来。”<u>朱</u> 从之，衣敝补衣，故为不洁清，而纺绩外无他问。<u>洪</u> 怜之，使<u>宝带</u> 分其劳，<u>朱</u> 不受，辄叱去之。</p>
<p>如是者一月，又往见<u>恒娘</u> 。<u>恒娘</u> 曰：“孺子真可教也！后日为上巳节，欲招子踏春园。子当尽去敝衣，袍袴袜履，崭然一新，早过我。”<u>朱</u> 曰：“诺！”至日，揽镜细匀铅黄，一一如<u>恒娘</u> 教。妆竟，过<u>恒娘</u> 。<u>恒娘</u> 喜曰：“可矣！”又代挽凤髻，光可鉴影。袍袖不合时制，拆其线，更作之。谓其履样拙，更于笥中出业履，共成之。讫，即令易着。临别，饮以酒，嘱曰：“归去一见男子，即早闭户寝，渠来叩关，勿听也。三度呼，可一度纳。口索舌，手索足，皆吝之。半月后，当复来。”<u>朱</u> 归，炫妆见<u>洪</u> 。<u>洪</u> 上下凝睇之，欢笑异于平时。<u>朱</u> 少话游览，便支颐作惰态，日未昏，即起入房，阖扉眠矣。未几，<u>洪</u> 果来款关，<u>朱</u> 坚卧不起，<u>洪</u> 始去。次夕复然。明日，<u>洪</u> 让之。<u>朱</u> 曰：“独眠习惯，不堪复扰。”日既西，<u>洪</u> 入闺坐守之。灭烛登床，如调新妇，绸缪甚欢。更为次夜之约，<u>朱</u> 不可长，与<u>洪</u> 约，以三日为率。</p>
<p>半月许，复诣<u>恒娘</u> 。<u>恒娘</u> 阖门与语曰：“从此可以擅专房矣。然子虽美，不媚也。子之姿，一媚可夺<u>西施</u> 之宠，况下者乎！”于是试使睨，曰：“非也！病在外眥。”试使笑，又曰：“非也！病在左颐。”乃以秋波送娇，又冁然瓠犀微露，使<u>朱</u> 效之，凡数十作，始略得其彷彿。<u>恒娘</u> 曰：“子归矣！揽镜而娴习之，术无余矣。至于床笫之间，随机而动之，因所好而投之，此非可以言传者也。”<u>朱</u> 归，一如<u>恒娘</u> 教。<u>洪</u> 大悦，形神俱惑，唯恐见拒。日将暮，则相对调笑，跬步不离闺闼，日以为常，竟不能推之使去。<u>朱</u> 益善遇<u>宝带</u> ，每房中之宴，辄呼与共榻坐，而<u>洪</u> 视<u>宝带</u> 益丑，不终席，遣去之。<u>朱</u> 赚夫入<u>宝带</u> 房，扃闭之，<u>洪</u> 终夜无所沾染。于是<u>宝带</u> 恨<u>洪</u> ，对人辄怨谤。<u>洪</u> 益厌怒之，渐施鞭楚。<u>宝带</u> 忿，不自修，拖敝垢履，头类蓬葆，更不复可言人矣。</p>
<p> <u>恒娘</u> 一日谓<u>朱</u> 曰：“我术如何矣？”<u>朱</u> 曰：“道则至妙，然弟子能由之，而终不能知之也。纵之，何也？”曰：“子不闻乎：人情厌故而喜新，重难而轻易？丈夫之爱妾，非必其美也，甘其所乍获，而幸其所难遘也。纵而饱之，则珍错亦厌，况藜羹乎！”“毁之而复炫之，何也？”曰：“置不留目，则似久别；忽睹艳妆，则如新至。譬贫人骤得粱肉，则视脱粟非味矣。而又不易与之，则彼故而我新，彼易而我难，此即子易妻为妾之法也。”<u>朱</u> 大悦，遂为闺中之密友。</p>
<p>积数年，忽谓<u>朱</u> 曰：“我两人情若一体，自当不昧生平。向欲言而恐疑之也，行相别，敢以实告：妾乃狐也。幼遭继母之变，鬻妾都中。良人遇我厚，故不忍遽绝，恋恋以至于今。明日老父尸解，妾往省觐，不复还矣。”<u>朱</u> 把手唏嘘。早旦往视，则举家惶骇，<u>恒娘</u> 已杳。</p>
<p> <u>异史氏</u> 曰：买珠者不贵珠而贵椟：新旧难易之情，千古不能破其惑，而变憎为爱之术，遂得以行乎其间矣。古佞臣事君，勿令见人，勿使窥书。乃知容身固宠，皆有心传也。</p>
<h2 id='chapter_10_025'>葛巾</h2>
<p> <u>常大用</u> ，<u>洛</u> 人，癖好牡丹。闻<u>曹州</u> 牡丹甲<u>齐</u> 、<u>鲁</u> ，心向往之。适以他事如<u>曹</u> ，因假搢绅之园居焉。而时方二月，牡丹未华，惟徘徊园中，目注句萌，以望其拆。作<span class="kindle-cn-specialtext-double">怀牡丹</span> 诗百绝。未几，花渐含苞，而资斧将匮，寻典春衣，流连忘返。</p>
<p> <u>常大用</u> ，<u>洛</u> 人，癖好牡丹。闻<u>曹州</u> 牡丹甲<u>齐</u> 、<u>鲁</u> ，心向往之。适以他事如<u>曹</u> ，因假搢绅之园居焉。而时方二月，牡丹未华，惟徘徊园中，目注句萌，以望其拆。作<span class="kindle-cn-specialtext-double">怀牡丹</span> 诗百绝。未几，花渐含苞，而资斧将匮，寻典春衣，流连忘返。</p>
<p>一日，凌晨趋花所，则一女郎及老妪在焉。疑是贵家宅眷，亦遂遄返。暮而往，又见之，从容避去。微窥之，宫妆艳绝。眩迷之中，忽转一想：此必仙人，世上岂有此女子乎！急返身而搜之，骤过假山，适与妪遇。女郎方坐石上，相顾失惊。妪以身幛女，叱曰：“狂生何为！”生长跪曰：“娘子必是神仙！”妪咄之曰：“如此妄言，自当絷送令尹！”生大惧。女郎微笑曰：“去之！”过山而去。生返，不能徒步，意女郎归告父兄，必有诟辱之来。偃卧空斋，自悔孟浪。窃幸女郎无怒容，或当不复置念。悔惧交集，终夜而病。日已向辰，喜无问罪之师，心渐宁帖。而回忆声容，转惧为想。如是三日，憔悴欲死。秉烛夜分，仆已熟眠。妪入，持瓯而进曰：“吾家<u>葛巾</u> 娘子，手合鸩汤，其速饮！”生闻而骇，既而曰：“仆与娘子，夙无怨嫌，何至赐死？既为娘子手调，与其相思而病，不如仰药而死！”遂引而尽之。妪笑，接瓯而去。生觉药气香冷，似非毒者。俄觉肺鬲宽舒，头颅清爽，酣然睡去。既醒，红日满窗。试起，病若失，心益信其为仙。无可夤缘，但于无人时，彷彿其立处、坐处，虔拜而默祷之。</p>
<p>一日，行去，忽于深树内，觌面遇女郎，幸无他人，大喜，投地。女郎近曳之，忽闻异香竟体，即以手握玉腕而起，指肤软腻，使人骨节欲酥。正欲有言，老妪忽至。女令隐身石后，南指曰：“夜以花梯度墙，四面红窗者，即妾居也。”匆匆遂去。生怅然，魂魄飞散，莫能知其所往。至夜，移梯登南垣，则垣下已有梯在，喜而下，果见红窗。室中闻敲棋声，伫立不敢复前，姑逾垣归。少间，再过之，子声犹繁。渐近窥之，则女郎与一素衣美人相对着，老妪亦在坐，一婢侍焉。又返。凡三往复，三漏已催。生伏梯上，闻妪出云：“梯也，谁置此？”呼婢共移去之。生登垣，欲下无阶，恨悒而返。</p>
<p>次夕复往，梯先设矣。幸寂无人，入，则女郎兀坐，若有思者。见生惊起，斜立含羞。生揖曰：“自谓福薄，恐于天人无分，亦有今夕耶！”遂狎抱之。纤腰盈掬，吹气如兰，撑拒曰：“何遽尔！”生曰：“好事多磨，迟为鬼妒。”言未及已，遥闻人语。女急曰：“<u>玉版</u> 妹子来矣！君可姑伏床下。”生从之。无何，一女子入，笑曰：“败军之将，尚可复言战否？业已烹茗，敢邀为长夜之欢。”女郎辞以困惰。<u>玉版</u> 固请之，女郎坚坐不行。<u>玉版</u> 曰：“如此恋恋，岂藏有男子在室耶？”强拉之，出门而去。生膝行而出。恨绝，遂搜枕簟，冀一得其遗物。而室内并无香奁，只床头有水精如意，上结紫巾，芳洁可爱。怀之，越垣归。自理衿袖，体香犹凝，倾慕益切。然因伏床之恐，遂有怀刑之惧，筹思不敢复往，但珍藏如意，以冀其寻。</p>
<p>隔夕，女郎果至，笑曰：“妾向以君为君子也，而不知寇盗也。”生曰：“良有之！所以偶不君子者，第望其如意耳。”乃揽体入怀，代解裙结。玉肌乍露，热香四流，偎抱之间，觉鼻息汗熏，无气不馥。因曰：“仆固意卿为仙人，今益知不妄。幸蒙垂盼，缘在三生。但恐<u>杜兰香</u> 之下嫁，终成离恨耳。”女笑曰：“君虑亦过。妾不过离魂之倩女，偶为情动耳。此事要宜慎秘，恐是非之口，捏造黑白，君不能生翼，妾不能乘风，则祸离更惨于好别矣。”生然之，而终疑为仙，固诘姓氏。女曰：“既以妾为仙，仙人何必以姓名传。”问：“妪何人？”曰：“此<u>桑</u> 姥。妾少时受其露覆，故不与婢辈同。”遂起，欲去，曰：“妾处耳目多，不可久羁，蹈隙当复来。”临别，索如意，曰：“此非妾物，乃<u>玉版</u> 所遗。”问：“<u>玉版</u> 为谁？”曰：“妾叔妹也，”付钩乃去。</p>
<p>去后，衾枕皆染异香。由此三两夜辄一至。生惑之，不复思归，而囊橐既空，欲货马。女知之，曰：“君以妾故，泻囊质衣，情所不忍。又去代步，千余里将何以归？妾有私蓄，聊可助装。”生辞曰：“感卿情好，抚臆誓肌，不足论报，而又贪鄙，以耗卿财，何以为人矣！”女固强之，曰：“姑假君。”遂捉生臂，至一桑树下，指一石，曰：“转之！”生从之。又拔头上簪，刺土数十下，又曰：“爬之。”生又从之，则甕口已见。女探入，出白镪近五十两许。生把臂止之，不听，又出十余铤，生强反其半而后掩之。一夕，谓生曰：“近日微有浮言，势不可长，此不可不预谋也。”生惊曰：“且为奈何！小生素迂谨，今为卿故，如寡妇之失守，不复能自主矣。一惟卿命，刀锯斧钺，亦所不遑顾耳！”女谋偕亡，命生先归，约会于<u>洛</u> 。生治任旋里，拟先归而后逆之，比至，则女郎车适已至门。登堂朝家人，四邻惊贺，而并不知其窃而逃也。生窃自危，女殊坦然，谓生曰：“无论千里外非逻察所及，即或知之，妾世家女，<u>卓王孙</u> 当无如<u>长卿</u> 何也。”</p>
<p>生弟<u>大器</u> ，年十七，女顾之曰：“是有惠根，前程尤胜于君。”完婚有期，妻忽夭殒。女曰：“妾妹<u>玉版</u> ，君固尝窥见之，貌颇不恶，年亦相若，作夫妇可称嘉耦。”生闻之而笑，戏请作伐。女曰：“必欲致之，即亦非难。”喜问：“何术？”曰：“妹与妾最相善。两马驾轻车，费一妪之往返耳。”生惧前情俱发，不敢从其谋，女固言：“不害。”即命车，遣<u>桑</u> 媪去。数日，至<u>曹</u> 。将近里门，媪下车，使御者止而候于途，乘夜入里。良久，偕女子来，登车遂发。昏暮即宿车中，五更复行。女郎计其时日，使<u>大器</u> 盛服而逆之。五十里许，乃相遇，御轮而归。鼓吹花烛，起拜成礼。由此兄弟皆得美妇，而家又日以富。</p>
<p>一日，有大寇数十骑，突入第。生知有变，举家登楼。寇入，围楼。生俯问：“有仇否？”答言：“无仇。但有两事相求：一则闻两夫人世间所无，请赐一见；一则五十八人，各乞金五百。”聚薪楼下，为纵火计以胁之。生允其索金之请，寇不满志，欲焚楼，家人大恐。女欲与<u>玉版</u> 下楼，止之不听。炫妆而下，阶未尽者三级，谓寇曰：“我姊妹皆仙媛，暂时一履尘世，何畏寇盗！欲赐汝万金，恐汝不敢受也。”寇众一齐仰拜，喏声“不敢”。姊妹欲退，一寇曰：“此诈也！”女闻之，反身伫立，曰：“意欲何作，便早图之，尚未晚也。”诸寇相顾，默无一言，姊妹从容上楼而去。寇仰望无迹，哄然始散。</p>
<p>后二年，姊妹各举一子，始渐自言：“<u>魏</u> 姓，母封<u>曹</u> 国夫人。”生疑<u>曹</u> 无<u>魏</u> 姓世家，又且大姓失女，何得一置不问？未敢穷诘，而心窃怪之。遂托故复诣<u>曹</u> ，入境谘访，世族并无<u>魏</u> 姓。于是仍假馆旧主人。忽见壁上有<span class="kindle-cn-specialtext-double">赠曹国夫人</span> 诗，颇涉骇异，因诘主人。主人笑，即请往观<u>曹夫人</u> ，至则牡丹一本，高与檐等。问所由名，则以此花为<u>曹</u> 第一，故同人戏封之。问其何种，曰：“<u>葛巾紫</u> 也。”心益骇，遂疑女为花妖。既归，不敢质言，但述<span class="kindle-cn-specialtext-double">赠夫人诗</span> 以觇之。女蹙然变色，遽出，呼<u>玉版</u> 抱儿至，谓生曰：“三年前，感君见思，遂呈身相报。今见猜疑，何可复聚！”因与<u>玉版</u> 皆举儿遥掷之，儿堕地并没。生方惊顾，则二女俱渺矣。悔恨不已。后数日，堕儿处生牡丹二株，一夜径尺，当年而花，一紫一白，朵大如盘，较寻常之葛巾、玉版，瓣尤繁碎。数年，茂荫成丛，移分他所，更变异种，莫能识其名。自此牡丹之盛，<u>洛</u> 下无双焉。</p>
<p> <u>异史氏</u> 曰：怀之专一，鬼神可通，偏反者亦不可谓无情也。少府寂寞，以花当夫人，况真能解语，何必力穷其原哉？惜<u>常生</u> 之未达也！</p>

<h1 id='volume_11'>卷十一</h1>
<h2 id='chapter_11_000'>冯木匠</h2>
<p>抚军<u>周有德</u> ，改创故藩邸为部院衙署。时方鸠工，有木作匠<u>冯明寰</u> 直宿其中。夜方就寝，忽见纹窗半开，月明如昼。遥望短垣上，立一红鸡，注目间，鸡已飞抢至地。俄一少女露半身来相窥。<u>冯</u> 疑为同辈所私，静听之，众已熟眠。私心怔忡，窃望其误投也。少间，女果越窗过，径已入怀。<u>冯</u> 喜，默不一言。欢毕，女亦遂去。自此夜夜至。初犹自隐，后遂明告。女曰：“我非误就，敬相投耳。”两人情日密。既而工满，<u>冯</u> 欲归，女已候于旷野。<u>冯</u> 所居村，离郡固不甚远，女遂从去。既入室，家人皆莫之睹，<u>冯</u> 始知其非人。迨数月，精神渐减，心益惧，延师镇驱，卒无少验。一夜，女艳妆来，向<u>冯</u> 曰：“世缘俱有定数，当来推不去，当去亦挽不住。今与子别矣。”遂去。</p>
<h2 id='chapter_11_001'>黄英</h2>
<p> <u>马子才</u> ，<u>顺天</u> 人。世好菊，至<u>才</u> 尤甚，闻有佳种，必购之，千里不惮。一日，有<u>金陵</u> 客寓其家，自言其中表亲有一二种，为北方所无。<u>马</u> 欣动，即刻治装，从客至<u>金陵</u> 。客多方为之营求，得两芽，裹藏如宝。归至中途，遇一少年，跨蹇从油碧车，丰姿洒落。渐近与语，少年自言：“<u>陶</u> 姓。”谈言骚雅。因问<u>马</u> 所自来，实告之。少年曰：“种无不佳，培溉在人。”因与论艺菊之法。<u>马</u> 大悦，问：“将何往？”答云：“姊厌<u>金陵</u> ，欲卜居于<u>河</u> 朔耳。”<u>马</u> 欣然曰：“仆虽固贫，茅庐可以寄榻。不嫌荒陋，无烦他适。”<u>陶</u> 趋车前，向姊咨禀。车中人推帘语，乃二十许绝世美人也。顾弟言：“屋不厌卑，而院宜得广。”<u>马</u> 代诺之，遂与俱归。第南有荒圃，仅小室三四椽，<u>陶</u> 喜，居之。日过北院，为<u>马</u> 治菊。菊已枯，拔根再植之，无不活。然家清贫，<u>陶</u> 日与<u>马</u> 共食饮，而察其家似不举火。<u>马</u> 妻<u>吕</u> ，亦爱<u>陶</u> 姊，不时以升斗馈恤之。<u>陶</u> 姊小字<u>黄英</u> ，雅善谈，辄过<u>吕</u> 所，与共纫绩。<u>陶</u> 一日谓<u>马</u> 曰：“君家固不丰，仆日以口腹累知交，胡可为常。为今计，卖菊亦足谋生。”<u>马</u> 素介，闻<u>陶</u> 言，甚鄙之，曰：“仆以君风流高士，当能安贫，今作是论，则以东篱为市井，有辱黄花矣。”<u>陶</u> 笑曰：“自食其力不为贪，贩花为业不为俗。人固不可苟求富，然亦不必务求贫也。”<u>马</u> 不语，<u>陶</u> 起而出。自是，<u>马</u> 所弃残枝劣种，<u>陶</u> 悉掇拾而去。由此不复就<u>马</u> 寝食，招之始一至。</p>
<p>未几，菊将开，闻其门嚣喧如市。怪之，过而窥焉，见市人买花者，车载肩负，道相属也。其花皆异种，目所未睹。心厌其贪，欲与绝，而又恨其私秘佳本，遂款其扉，将就诮让。<u>陶</u> 出，握手曳入。见荒庭半亩皆菊畦，数椽之外无旷土。劚去者，则折别枝插补之，其蓓蕾在畦者，罔不佳妙。而细认之，皆向所拔弃也。<u>陶</u> 入屋，出酒馔，设席畦侧，曰：“仆贫不能守清戒，连朝幸得微赀，颇足供醉。”少间，房中呼“三郎”，<u>陶</u> 诺而去。俄献佳肴，烹饪良精。因问：“贵姊胡以不字？”答云：“时未至。”问：“何时？”曰：“四十三月。”又诘：“何说？”但笑不言。尽欢始散。过宿，又诣之，新插者已盈尺矣。大奇之，苦求其术。<u>陶</u> 曰：“此固非可言传，且君不以谋生，焉用此？”又数日，门庭略寂，<u>陶</u> 乃以蒲席包菊，捆载数车而去。逾岁，春将半，始载南中异卉而归，于都中设花肆，十日尽售，复归艺菊。问之去年买花者，留其根，次年尽变而劣，乃复购于<u>陶</u> 。<u>陶</u> 由此日富，一年增舍，二年起夏屋。兴作从心，更不谋诸主人。渐而旧日花畦，尽为廊舍。更于墙外买田一区，筑墉四周，悉种菊。至秋，载花去，春尽不归。而<u>马</u> 妻病卒。意属<u>黄英</u> ，微使人风示之。<u>黄英</u> 微笑，意似允许，惟专候<u>陶</u> 归而已。</p>
<p>年余，<u>陶</u> 竟不至。<u>黄英</u> 课仆种菊，一如<u>陶</u> 。得金益合商贾，村外治膏田二十顷，甲第益壮。忽有客自<u>东粤</u> 来，寄陶生函信，发之，则嘱姊归<u>马</u> 。考其寄书之日，即妻死之日，回忆园中之饮，适四十三月也，大奇之。以书示<u>英</u> ，请问“致聘何所”，<u>英</u> 辞不受釆。又以故居陋，欲使就南第居，若赘焉。<u>马</u> 不可，择日行亲迎礼。<u>黄英</u> 既适<u>马</u> ，于间壁开扉通南第，日过课其仆。<u>马</u> 耻以妻富，恒嘱<u>黄英</u> 作南北籍，以防淆乱。而家所须，<u>黄英</u> 辄取诸南第。不半岁，家中触类皆<u>陶</u> 家物。<u>马</u> 立遣人一一赍还之，戒勿复取。未浃旬，又杂之。凡数更，<u>马</u> 不胜烦。<u>黄英</u> 笑曰：“<u>陈仲子</u> 毋乃劳乎？”<u>马</u> 惭，不复稽，一切听诸<u>黄英</u> 。鸠工庀料，土木大作，<u>马</u> 不能禁。经数月，楼舍连亘，两第竟合为一，不分疆界矣。</p>
<p>然遵<u>马</u> 教，闭门不复业菊，而享用过于世家。<u>马</u> 不自安，曰：“仆三十年清德，为卿所累。今视息人间，徒依裙带而食，真无一毫丈夫气矣。人皆祝富，我但祝穷耳！”<u>黄英</u> 曰：“妾非贪鄙，但不少致丰盈，遂令千载下人，谓<u>渊明</u> 贫贱骨，百世不能发迹，故聊为我家<u>彭泽</u> 解嘲耳。然贫者愿富，为难；富者求贫，固亦甚易。床头金任君挥去之，妾不靳也。”<u>马</u> 曰：“捐他人之金，抑亦良丑。”<u>黄英</u> 曰：“君不愿富，妾亦不能贫也。无已，析君居，清者自清，浊者自浊，何害。”乃于园中筑茅茨，择美婢往侍<u>马</u> 。<u>马</u> 安之。然过数日，苦念<u>黄英</u> 。招之，不肯至，不得已，反就之。隔宿辄至，以为常。<u>黄英</u> 笑曰：“东食西宿，廉者当不如是。”<u>马</u> 亦自笑，无以对，遂复合居如初。</p>
<p>会<u>马</u> 以事客<u>金陵</u> ，适逢菊秋。早过花肆，见肆中盆列甚烦，款朵佳胜，心动，疑类<u>陶</u> 制。少间，主人出，果<u>陶</u> 也。喜极，具道契阔，遂止宿焉。要之归，<u>陶</u> 曰：“<u>金陵</u> ，吾故土，将婚于是。积有薄赀，烦寄吾姊。我岁杪当暂去。”<u>马</u> 不听，请之益苦，且曰：“家幸充盈，但可坐享，无须复贾。”坐肆中，使仆代论价，廉其直，数日尽售。逼促囊装，赁舟遂北。入门，则姊已除舍，床榻裀褥皆设，若预知弟也归者。<u>陶</u> 自归，解装课役，大修亭园，惟日与<u>马</u> 共棋酒，更不复结一客。为之择婚，辞不愿。姊遣两婢侍其寝处，居三四年，生一女。</p>
<p> <u>陶</u> 饮素豪，从不见其沉醉。有友人<u>曾生</u> ，量亦无对，适过<u>马</u> ，<u>马</u> 使与<u>陶</u> 相较饮。二人纵饮甚欢，相得恨晚。自辰以讫四漏，计各尽百壶。<u>曾</u> 烂醉如泥，沉睡座间。<u>陶</u> 起归寝，出门践菊畦，玉山倾倒，委衣于侧，即地化为菊，高如人，花十余朵，皆大于拳。<u>马</u> 骇绝，告<u>黄英</u> 。<u>英</u> 急往，拔置地上，曰：“胡醉至此！”覆以衣，要<u>马</u> 俱去，戒勿视。既明而往，则<u>陶</u> 卧畦边。<u>马</u> 乃悟姊弟菊精也，益爱敬之。而<u>陶</u> 自露迹，饮益放，恒自折柬招<u>曾</u> ，因与莫逆。值花朝，<u>曾</u> 来造访，以两仆舁药浸白酒一坛，约与共尽。坛将竭，二人犹未甚醉。<u>马</u> 潜以一瓻续入之，二人又尽之。<u>曾</u> 醉已惫，诸仆负之以去。<u>陶</u> 卧地，又化为菊。<u>马</u> 见惯不惊，如法拔之，守其旁以观其变。久之，叶益憔悴。大惧，始告<u>黄英</u> 。<u>英</u> 闻骇曰：“杀吾弟矣！”奔视之，根株已枯。痛绝，掐其梗，埋盆中，携入闺中，日灌溉之。<u>马</u> 悔恨欲绝，甚怨<u>曾</u> 。越数日，闻<u>曾</u> 已醉死矣。盆中花渐萌，九月既开，短干粉朵，嗅之有酒香，名之“醉陶”，浇以酒则茂。后女长成，嫁于世家。<u>黄英</u> 终老，亦无他异。</p>
<p> <u>异史氏</u> 曰：青山白云人，遂以醉死，世尽惜之，而未必不自以为快也。植此种于庭中，如见良友，如对丽人，不可不物色之也。</p>
<h2 id='chapter_11_002'>书痴</h2>
<p> <u>彭城</u> <u>郎玉柱</u> ，其先世官至太守，居官廉，得俸不治生产，积书盈屋。至<u>玉柱</u> ，尤痴：家苦贫，无物不鬻，惟父藏书，一卷不忍置。父在时，曾书<span class="kindle-cn-specialtext-double">劝学篇</span> 黏其座右，<u>郎</u> 日讽诵，又幛以素纱，惟恐磨灭。非为干禄，实信书中真有金粟。昼夜研读，无间寒暑。年二十余，不求婚配，冀卷中丽人自至。见宾亲，不知温凉，三数语后，则诵声大作，客逡巡自去。每文宗临试，辄首拔之，而苦不得售。</p>
<p>一日方读，忽大风飘卷去，急逐之，踏地陷足。探之，穴有腐草；掘之，乃古人窖粟，朽败已成粪土。虽不可食，而益信“千钟”之说不妄，读益力。一日，梯登高架，于乱卷中得金辇径尺，大喜，以为“金屋”之验。出以示人，则镀金而非真金，心窃怨古人之诳己也。居无何，有父同年，观察是道，性好佛，或劝<u>郎</u> 献辇为佛龛。观察大悦，赠金三百、马二匹。<u>郎</u> 喜，以为金屋、车马皆有验，因益刻苦。然行年已三十矣。或劝其娶，曰：“‘书中自有颜如玉’，我何忧无美妻乎？”又读二三年，迄无效，人咸揶揄之。时民间讹言：天上织女私逃。或戏<u>郎</u> ：“天孙窃奔，盖为君也。”<u>郎</u> 知其戏，置不辨。</p>
<p>一夕，读<span class="kindle-cn-specialtext-double">汉书</span> 至八卷，卷将半，见纱翦美人夹藏其中，骇曰：“书中颜如玉，其以此应之耶？”心怅然自失。而细视美人，眉目如生，背隐隐有细字云“织女”。大异之。日置卷上，反复瞻玩，至忘食寝。一日，方注目间，美人忽折腰起，坐卷上微笑。<u>郎</u> 惊绝，伏拜案下。既起，已盈尺矣。益骇，又叩之。下几亭亭，宛然绝代之姝。拜问：“何神？”美人笑曰：“妾<u>颜</u> 氏，字<u>如玉</u> ，君固相知已久。日垂青盼，脱不一至，恐千载下无复有笃信古人者。”<u>郎</u> 喜，遂与寝处。然枕席间亲爱倍至，而不知为人。</p>
<p>每读，必使女坐其侧。女戒勿读，不听。女曰：“君所以不能腾达者，徒以读耳。试观春秋榜上，读如君者几人？若不听，妾行去矣。”<u>郎</u> 暂从之。少顷，忘其教，吟诵复起。逾刻，索女，不知所在，神志丧失。嘱而祷之，殊无影迹。忽忆女所隐处，取<span class="kindle-cn-specialtext-double">汉书</span> 细检之，直至旧所，果得之。呼之不动，伏以哀祝。女乃下曰：“君再不听，当相永绝！”因使治棋枰、樗蒱之具，日与遨戏。而<u>郎</u> 意殊不属，觑女不在，则窃卷流览。恐为女觉，阴取<span class="kindle-cn-specialtext-double">汉书</span> 第八卷，杂溷他所以迷之。一日，读酣，女至，竟不之觉，忽睹之，急掩卷，而女已亡矣。大惧，冥搜诸卷，渺不可得。既，仍于<span class="kindle-cn-specialtext-double">汉书</span> 八卷中得之，叶数不爽。因再拜祝，矢不复读。女乃下，与之弈，曰：“三日不工，当复去。”至三日，忽一局赢女二子。女乃喜，授以弦索，限五日工一曲。<u>郎</u> 手营目注，无暇他及，久之，随指应节，不觉鼓舞。女乃日与饮博，<u>郎</u> 遂乐而忘读。女又纵之出门，使结客，由此倜傥之名暴著。女曰：“子可以出而试矣。”</p>
<p> <u>郎</u> 一夜谓女曰：“凡人男女同居则生子，今与卿居久，何不然也？”女笑曰：“君日读书，妾固谓无益。今即夫妇一章，尚未了悟，枕席二字有工夫。”<u>郎</u> 惊问：“何工夫？”女笑不言。少间，潜迎就之。<u>郎</u> 乐极，曰：“我不意夫妇之乐，有不可言传者。”于是逢人辄道，无有不掩口者。女知而责之，<u>郎</u> 曰：“钻穴逾隙者，始不可以告人；天伦之乐，人所皆有，何讳焉。”过八九月，女果举一男，买媪抚字之。</p>
<p>一日，谓<u>郎</u> 曰：“妾从君二年，业生子，可以别矣。久恐为君祸，悔之已晚。”<u>郎</u> 闻言，泣下，伏不起，曰：“卿不念呱呱者耶？”女亦凄然，良久曰：“必欲妾留，当举架上书尽散之。”<u>郎</u> 曰：“此卿故乡，乃仆性命，何出此言！”女不之强，曰：“妾亦知其有数，不得不预告耳。”先是，亲族或窥见女，无不骇绝，而又未闻其缔姻何家，共诘之。<u>郎</u> 不能作伪语，但默不言。人益疑，邮传几遍，闻于邑宰<u>史公</u> 。<u>史</u> ，<u>闽</u> 人，少年进士，闻声倾动，窃欲一睹丽容，因而拘<u>郎</u> 及女。女闻知，遁匿无迹。宰怒，收<u>郎</u> ，斥革衣衿，梏械备加，务得女所自往。<u>郎</u> 垂死，无一言。械其婢，略能道其仿佛。宰以为妖，命驾亲临其家。见书卷盈屋，多不胜搜，乃焚之，庭中烟结不散，暝若阴霾。</p>
<p> <u>郎</u> 既释，远求父门人书，得从辨复。是年秋捷，次年举进士，而衔恨切于骨髓。为<u>颜如玉</u> 之位，朝夕而祝曰：“卿如有灵，当佑我官于<u>闽</u> 。”后果以直指巡<u>闽</u> 。居三月，访<u>史</u> 恶款，籍其家。时有中表为司理，逼纳爱妾，托言买婢寄署中。案既结，<u>郎</u> 即日自劾，取妾而归。</p>
<p> <u>异史氏</u> 曰：天下之物，积则招妒，好则生魔。女之妖，书之魔也。事近怪诞，治之未为不可，而<u>祖龙</u> 之虐，不已惨乎！其存心之私，更宜得怨毒之报也。呜呼！何怪哉！</p>
<h2 id='chapter_11_003'>齐天大圣</h2>
<p> <u>许盛</u> ，<u>兖</u> 人，从兄<u>成</u> 贾于<u>闽</u> ，货未居积。客言<u>大圣</u> 灵著，将祷诸祠。<u>盛</u> 未知<u>大圣</u> 何神，与兄俱往。至则殿阁连蔓，穷极弘丽，入殿瞻仰，神猴首人身，盖<u>齐天大圣</u> <u>孙悟空</u> 云。诸客肃然起敬，无敢有惰容。<u>盛</u> 素刚直，窃笑世俗之陋。众焚奠叩祝，<u>盛</u> 潜去之。</p>
<p>既归，兄责其慢。<u>盛</u> 曰：“<u>孙悟空</u> 乃<u>丘翁</u> 之寓言，何遂诚信如此？如其有神，刀槊雷霆，余自受之！”逆旅主人闻呼大圣名，皆摇手失色，若恐大圣闻。<u>盛</u> 见其状，益哗辨之，听者皆掩耳而走。至夜，<u>盛</u> 果病，头痛大作。或劝诣祠谢，<u>盛</u> 不听。未几，头小愈，股又痛，竟夜生巨疽，连足尽肿，寝食俱废。兄代祷，迄无验。或言：神谴须自祝。<u>盛</u> 卒不信。月余，疮渐敛，而又一疽生，其痛倍苦。医来，以刀割腐肉，血溢盈碗。恐人神其词，故忍而不呻。又月余，始就平复。而兄又大病。<u>盛</u> 曰：“何如矣！敬神者亦复如是，足征余之疾，非由<u>悟空</u> 也。”兄闻其言，益恚，谓神迁怒，责弟不为代祷。<u>盛</u> 曰：“兄弟犹手足。前日支体糜烂而不之祷，今岂以手足之病，而易吾守乎？”但为延医剉药，而不从其祷。药下，兄暴毙。</p>
<p> <u>盛</u> 惨痛结于心腹，买棺殓兄已，投祠指神而数之曰：“兄病，谓汝迁怒，使我不能自白。倘尔有神，当令死者复生，余即北面称弟子，不敢有异辞，不然，当以汝处三清之法，还处汝身，亦以破吾兄地下之惑。”至夜，梦一人招之去，入<u>大圣祠</u> ，仰见<u>大圣</u> 有怒色，责之曰：“因汝无状，以菩萨刀穿汝胫股，犹不自悔，啧有烦言。本宜送拔舌狱，念汝一生刚鲠，姑置宥赦。汝兄病，乃汝以庸医夭其寿数，于人何尤？今不少施法力，益令狂妄者引为口实。”乃命青衣使请命于阎罗。青衣白：“三日后，鬼籍已报天庭，恐难为力。”神取方版，命笔，不知何词，使青衣执之而去。良久乃返，<u>成</u> 与俱来，并跪堂上。神问：“何迟？”青衣白：“阎摩不敢擅专，又持<u>大圣</u> 旨上咨斗宿，是以来迟。”<u>盛</u> 趋上拜谢神恩。神曰：“可速与兄俱去。若能向善，当为汝福。”兄弟悲喜，相将俱归。醒而异之。急起启材视之，兄果已苏，扶出，极感<u>大圣</u> 力。<u>盛</u> 由此诚服信奉，更倍于流俗。而兄弟赀本，病中已耗其半，兄又未健，相对长愁。</p>
<p>一日，偶游郊郭，忽一褐衣人相之曰：“子何忧也？”<u>盛</u> 方苦无所诉，因而备述其遭。褐衣人曰：“有一佳境，暂往瞻瞩，亦足破闷。”问：“何所？”但云：“不远。”从之。出郭半里许，褐衣人曰：“予有小术，顷刻可到。”因命以两手抱腰，略一点首，遂觉云生足下，腾踔而上，不知几百由旬。<u>盛</u> 大惧，闭目不敢少启。顷之曰：“至矣。”忽见琉璃世界，光明异色。讶问：“何处？”曰：“天宫也。”信步而行，上上益高。遥见一叟，喜曰：“适遇此老，子之福也！”举手相揖。叟邀过诸其所，烹茗献客，止两盏，殊不及<u>盛</u> 。褐衣人曰：“此吾弟子，千里行贾，敬造仙署，求少赠馈。”叟命僮出白石一柈，状类雀卵，莹澈如冰，使<u>盛</u> 自取之。盛念携归可作酒枚，遂取其六。褐衣人以为过廉，代取六枚，付<u>盛</u> 并裹之，嘱纳腰橐。拱手曰：“足矣。”辞叟出，仍令附体而下，俄顷及地。<u>盛</u> 稽首请示仙号，笑曰：“适即所谓筋斗云也。”盛恍然，悟为<u>大圣</u> ，又求祐护。曰：“适所会财星，赐利十二分，何须他求。”<u>盛</u> 又拜之，起视已渺。既归，喜而告兄。解取共视，则融入腰橐矣。后辇货而归，其利倍蓰。自此屡至<u>闽</u> ，必祷<u>大圣</u> 。他人之祷，时不甚验，<u>盛</u> 所求无不应者。</p>
<p> <u>异史氏</u> 曰：昔士人过寺，画琵琶于壁而去，比返，则其灵大著，香火相属焉。天下事固不必实有其人，人灵之，则既灵焉矣。何以故？人心所聚，而物或托焉耳。若<u>盛</u> 之方鲠，固宜得神明之佑，岂真耳内绣针，毫毛能变，足下筋斗，碧落可升哉！卒为邪惑，亦其见之不真也。</p>
<h2 id='chapter_11_004'>青蛙神</h2>
<p> <u>江</u> <u>汉</u> 之间，俗事蛙神最虔。祠中蛙不知几百千万，有大如笼者。或犯神怒，家中辄有异兆：蛙游几榻，甚或攀缘滑壁不得堕，其状不一，此家当凶。人则大恐，斩牲禳祷之，神喜则已。</p>
<p> <u>楚</u> 有<u>薛崑生</u> 者，幼惠，美姿容。六七岁时，有青衣媪至其家，自称神使，坐致神意，愿以女下嫁<u>崑生</u> 。<u>薛翁</u> 性朴拙，雅不欲，辞以儿幼。虽故却之，而亦未敢议婚他姓。迟数年，<u>崑生</u> 渐长，委禽于<u>姜</u> 氏。神告<u>姜</u> 曰：“<u>薛昆生</u> ，吾婿也，何得近禁脔！”<u>姜</u> 惧，反其仪。<u>薛翁</u> 忧之，洁牲往祷，自言：“不敢与神相匹偶。”祝已，见肴酒中皆有巨蛆浮出，蠢然扰动，倾弃，谢罪而归。心益惧，亦姑听之。</p>
<p>一日，<u>崑生</u> 在途，有使者迎宣神命，苦邀移趾。不得已，从与俱往。入一朱门，楼阁华好，有叟坐堂上，类七八十岁人。<u>崑生</u> 伏谒，叟命曳起之，赐坐案旁。少间，婢媪集视，纷纭满侧。叟顾曰：“入言<u>薛郎</u> 至矣。”数婢奔去。移时，一媪率女郎出，年十六七，丽绝无俦。叟指曰：“此小女<u>十娘</u> ，自谓与君可称佳偶，君家尊乃以异类见拒。此自百年事，父母止主其半，是在君耳。”<u>崑生</u> 目注<u>十娘</u> ，心爱好之，默然不言。媪曰：“我固知郎意良佳。请先归，当即送<u>十娘</u> 往也。”<u>崑生</u> 曰：“诺。”趋归告翁。翁仓遽无所为计，乃授之词，使返谢之，<u>崑生</u> 不肯行。方诮让间，舆已在门，青衣成群，而<u>十娘</u> 入矣。上堂朝拜，翁姑见之皆喜。即夕合卺，琴瑟甚谐。由此神翁神媪，时降其家。视其衣，赤为喜，白为财，必见，以故家日兴。</p>
<p>自婚于神，门堂藩溷皆蛙，人无敢诟蹴之。惟<u>崑生</u> 少年任性，喜则忌，怒则践毙，不甚爱惜。<u>十娘</u> 虽谦驯，但善怒，颇不善<u>崑生</u> 所为，而<u>崑生</u> 不以<u>十娘</u> 故敛抑之。<u>十娘</u> 语侵<u>崑生</u> ，<u>崑生</u> 怒曰：“岂以汝家翁媪能祸人耶？丈夫何畏蛙也！”<u>十娘</u> 甚讳言“蛙”，闻之恚甚，曰：“自妾入门，为汝家田增粟，贾益价，亦复不少。今老幼皆已温饱，遂如鸮鸟生翼，欲啄母睛耶！”<u>崑生</u> 益愤曰：“吾正嫌所增污秽，不堪贻子孙。请不如早别。”遂逐<u>十娘</u> 。翁媪既闻之，<u>十娘</u> 已去。呵<u>崑生</u> ，使急往追复之，<u>崑生</u> 盛气不屈。至夜，母子俱病，郁闷不食。翁惧，负荆于祠，词义殷切。过三日，病寻愈。<u>十娘</u> 亦自至，夫妻欢好如初。</p>
<p> <u>十娘</u> 日辄凝妆坐，不操女红，昆生衣履，一委诸母。母一日忿曰：“儿既娶，仍累媪！人家妇事姑，吾家姑事妇！”<u>十娘</u> 适闻之，负气登堂曰：“儿妇朝侍食，暮问寝，事姑者，其道如何？所短者，不能吝佣钱，自作苦耳。”母无言，惭沮自哭。<u>崑生</u> 入，见母涕痕，诘得故，怒责<u>十娘</u> 。<u>十娘</u> 执辨不相屈。<u>崑生</u> 曰：“娶妻不能承欢，不如勿有！便触老蛙怒，不过横灾死耳！”复出<u>十娘</u> 。<u>十娘</u> 亦怒，出门径去。次日，居舍灾，延烧数屋，几案床榻，悉为煨烬。<u>崑生</u> 怒，诣祠责数曰：“养女不能奉翁姑，略无庭训，而曲护其短！神者至公，有教人畏妇者耶！且盎盂相敲，皆臣所为，无所涉于父母。刀锯斧钺，即加臣身。如其不然，我亦焚汝居室，聊以相报。”言已，负薪殿下，爇火欲举。居人集而哀之，始愤而归。父母闻之，大惧失色。至夜，神示梦于近村，使为婿家营宅。及明，赍材鸠工，共为<u>崑生</u> 建造，辞之不止。日数百人相属于道，不数日，第舍一新，床幕器具悉备焉。修除甫竟，<u>十娘</u> 已至，登堂谢过，言词温婉。转身向<u>崑生</u> 展笑，举家变怨为喜。自此<u>十娘</u> 性益和，居二年，无间言。</p>
<p> <u>十娘</u> 最恶蛇，<u>崑生</u> 戏函小蛇，绐使启之。<u>十娘</u> 色变，诟<u>崑生</u> 。<u>崑生</u> 亦转笑生嗔，恶相抵。<u>十娘</u> 曰：“今番不待相迫逐，请从此绝！”遂出门去。<u>薛翁</u> 大恐，杖<u>崑生</u> ，请罪于神。幸不祸之，亦寂无音。积有年余，<u>崑生</u> 怀念<u>十娘</u> ，颇自悔，窃诣神所哀<u>十娘</u> ，迄无声应。未几，闻神以<u>十娘</u> 字<u>袁</u> 氏，中心失望，因亦求婚他族。而历相数家，并无如<u>十娘</u> 者，于是益思<u>十娘</u> 。往探<u>袁</u> 氏，则已垩壁涤庭，候鱼轩矣。心愧愤不能自已，废食成疾。父母忧皇，不知所处。忽昏愦中有人抚之曰：“大丈夫频欲断绝，又作此态！”开目，则<u>十娘</u> 也。喜极，跃起曰：“卿何来？”<u>十娘</u> 曰：“以轻薄人相待之礼，止宜从父命，另醮而去。固久受<u>袁</u> 家采币，妾千思万思而不忍也。卜吉已在今夕，父又无颜反璧，妾亲携而置之矣。适出门，父走送曰：‘痴婢！不听吾言，后受<u>薛</u> 家凌虐，纵死亦勿归也！’”<u>崑生</u> 感其义，为之流涕。家人皆喜，奔告翁媪。媪闻之，不待往朝，奔入子舍，执手呜泣。</p>
<p>由此<u>崑生</u> 亦老成，不作恶谑，于是情好益笃。<u>十娘</u> 曰：“妾向以君儇薄，未必遂能相白首，故不敢留孽根于人世。今已靡他，妾将生子。”居无何，神翁神媪着朱袍，降临其家。次日，<u>十娘</u> 临蓐，一举两男。由此往来无间。居民或犯神怒，辄先求<u>崑生</u> ，乃使妇女辈盛妆入闺，朝拜<u>十娘</u> ，<u>十娘</u> 笑则解。<u>薛</u> 氏苗裔甚繁，人名之“<u>薛</u> 蛙子家”。近人不敢呼，远人呼之。</p>
<h2 id='chapter_11_005'>又</h2>
<p>青蛙神，往往托诸巫以为言。巫能察神嗔喜，告诸信士曰“喜矣”，福则至；“怒矣”，妇子坐愁叹，有废餐者。流俗然哉？抑神实灵，非尽妄也？</p>
<p>有富贾<u>周</u> 某，性吝啬。会居人敛金修<u>关圣</u> 祠，贫富皆与有力，独<u>周</u> 一毛所不肯拔。久之，工不就，首事者无所为谋。适众赛蛙神，巫忽言：“<u>周</u> 将军<u>仓</u> 命小神司募政，其取簿籍来。”众从之。巫曰：“已捐者，不复强；未捐者，量力自注。”众唯唯敬听，各注已。巫视曰：“<u>周</u> 某在此否？”<u>周</u> 方混迹其后，惟恐神知，闻之失色，次且而前。巫指籍曰：“注金百。”<u>周</u> 益窘。巫怒曰：“淫债尚酬二百，况好事耶！”盖<u>周</u> 私一妇，为夫掩执，以金二百自赎，故讦之也。<u>周</u> 益惭惧，不得已，如命注之。既归，告妻。妻曰：“此巫之诈耳。”巫屡索，卒不与。一日，方昼寝，忽闻门外如牛喘。视之，则一巨蛙，室门仅容其身，步履蹇缓，塞两扉而入。既入，转身卧，以阈承颔，举家尽惊。<u>周</u> 曰：“必讨募金也。”焚香而祝，愿先纳三十，其余以次赍送，蛙不动；请纳五十，身忽一缩，小尺许；又加二十，益缩如斗；请全纳，缩如拳，从容出，入墙罅而去。<u>周</u> 急以五十金送监造所。人皆异之，<u>周</u> 亦不言其故。</p>
<p>积数日，巫又言：“<u>周某</u> 欠金五十，何不催并？”<u>周</u> 闻之，惧，又送十金，意将以此完结。一日，夫妇方食，蛙又至，如前状，目作怒。少间，登其床，床摇撼欲倾，加喙于枕而眠，腹隆起如卧牛，四隅皆满。<u>周</u> 惧，即完百数与之。验之，仍不少动。半日间，小蛙渐集，次日益多，穴仓登榻，无处不至。大于碗者，升灶啜蝇，糜烂釜中，以致秽不可食。至三日，庭中蠢蠢，更无隙处。一家皇骇，不知计之所出。不得已，请教于巫。巫曰：“此必少之也。”遂祝之，益以廿金，首始举；又益之，起一足；直至百金，四足尽起，下床出门，狼犺数步，复返身卧门内。<u>周</u> 惧，问巫。巫揣其意，欲<u>周</u> 即解囊。<u>周</u> 无奈何，如数付巫。蛙乃行，数步外，身暴缩，杂众蛙中，不可辨认，纷纷然亦渐散矣。</p>
<p>祠既成，开光祭赛，更有所需。巫忽指首事者曰：“某宜出如干数。”共十五人，止遗二人。众祝曰：“吾等与某某，已同捐过。”巫曰：“我不以贫富为有无，但以汝等所侵渔之数为多寡。此等金钱，不可自肥，恐有横灾非祸。念汝等首事勤劳，故代汝消之也。除某某廉正无所苟且外，即我家巫，我亦不少私之，便令先出，以为众倡。”即奔入家，搜括箱椟。妻问之，亦不答，尽卷囊蓄而出。告众曰：“某私剋银八两，今使倾橐。”与众共衡之，秤得六两余，使人志其欠数。众愕然，不敢置辨，悉如数纳入。巫过此茫不自知，或告之，大惭，质衣以盈之。惟二人亏其数，事既毕，一人病月余，一人患疔瘇，医药之费，浮于所欠，人以为私剋之报云。</p>
<p> <u>异史氏</u> 曰：老蛙司募，无不可与为善之人，其胜刺钉拖索者，不既多乎？又发监守之盗，而消其灾，则其现威猛，正其行慈悲也。</p>
<h2 id='chapter_11_006'>任秀</h2>
<p> <u>任建之</u> ，<u>鱼台</u> 人，贩毡裘为业。竭赀赴<u>陕</u> ，途中逢一人，自言：“<u>申竹亭</u> ，<u>宿迁</u> 人。”话言投契，盟为弟昆，行止与俱。至<u>陕</u> ，<u>任</u> 病不起，<u>申</u> 善视之。积十余日，疾大渐，谓<u>申</u> 曰：“吾家故无恒产，八口衣食，皆恃一人犯霜露。今不幸，殂谢异域。君，我手足也，两千里外，更有谁何！囊金二百余，一半君自取之，为我小备殓具，剩者可助资斧；其半寄吾妻子，俾辇吾榇而归。如肯携残骸旋故里，则装赀勿计矣。”乃扶枕为书付<u>申</u> ，至夕而卒。<u>申</u> 以五六金为市薄材，殓已，主人催其移槥，<u>申</u> 托寻寺观，竟遁不返。</p>
<p> <u>任</u> 家年余方得确耗。<u>任</u> 子<u>秀</u> ，时年十七，方从师读，由此废学，欲往寻父柩。母怜其幼，<u>秀</u> 哀涕欲死，遂典赀治任，俾老仆佐之行，半年始还。殡后，家贫如洗。幸<u>秀</u> 聪颖，释服，入<u>鱼台</u> 泮。而佻达善博，母教戒綦严，卒不改。一日，文宗案临，试居四等。母愤泣不食。<u>秀</u> 惭惧，对母自矢。于是闭户年余，遂以优等食饩。母劝令设帐，而人终以其荡无检幅，咸诮薄之。</p>
<p>有表叔<u>张某</u> ，贾京师，劝使赴都，愿携与俱，不耗其赀。<u>秀</u> 喜，从之。至<u>临清</u> ，泊舟<u>关</u> 外。时盐航舣集，帆樯如林。卧后，闻水声人声，聒耳不寐。更既静，忽闻邻舟骰声清越，入耳萦心，不觉旧技复痒。窃听诸客，皆已酣寝，囊中自备千文，思欲过舟一戏。潜起解囊，捉钱踟蹰，回思母训，即复束置。既睡，心怔忡，苦不得眠，又起，又解，如是者三。兴勃发，不可复忍，携钱径去。至邻舟，则见两人对博，钱注丰美。置钱几上，即求入局。二人喜，即与共掷，<u>秀</u> 大胜。一客钱尽，即以巨金质舟主，渐以十余贯作孤注。赌方酣，又有一人登舟来，眈视良久，亦倾橐出百金质主人，入局共博。<u>张</u> 中夜醒，觉<u>秀</u> 不在舟，闻骰声，心知之，因诣邻舟，欲挠沮之。至，则<u>秀</u> 胯侧积赀如山，乃不复言，负钱数千而返。呼诸客并起，往来移运，尚存十余千。未几，三客俱败，一舟之钱俱空。客欲赌金，而<u>秀</u> 欲已盈，故托非钱不赌以难之。<u>张</u> 在侧，又促逼令归。三客燥急。舟主利其盆头，转贷他舟，得百余千。客得钱，赌更豪，无何，又尽归<u>秀</u> 。天已曙，放晓关矣，共运赀而返。三客亦去。主人视所质二百余金，尽箔灰耳。大惊，寻至<u>秀</u> 舟，告以故，欲取偿于<u>秀</u> 。及问姓名、里居，知为<u>建之</u> 之子，缩颈羞汗而退。过访榜人，乃知主人即<u>申竹亭</u> 也。</p>
<p> <u>秀</u> 至<u>陕</u> 时，亦颇闻其姓字，至此鬼已报之，故不复追其前隙矣。乃以赀与<u>张</u> 合业而北，终岁获息倍蓰。遂援例入监。益权子母，十年间，财雄一方。</p>
<h2 id='chapter_11_007'>晚霞</h2>
<p>五月五日，<u>吴</u> <u>越</u> 间有斗龙舟之戏。刳木为龙，绘鳞甲，饰以金碧，上为雕甍朱槛，帆旌皆以锦绣，舟末为龙尾，高丈余，以布索引木板下垂，有童坐板上，颠倒滚跌，作诸巧剧。下临水，险危欲堕。故其购是童也，先以金啖其父母，预调驯之，堕水而死，勿悔也。<u>吴</u> 门则载美妓，较不同耳。</p>
<p> <u>镇江</u> 有<u>蒋</u> 氏童<u>阿端</u> ，方七岁，便捷奇巧，莫能过，声价益起，十六岁犹用之。至<u>金山</u> 下，堕水死。<u>蒋媪</u> 止此子，哀鸣而已。<u>阿端</u> 不自知死，有两人导去，见水中别有天地，回视，则流波四绕，屹如壁立。俄入宫殿，见一人兜牟坐。两人曰：“此<u>龙窝君</u> 也。”便使拜伏。<u>龙窝君</u> 颜色和霁，曰：“<u>阿端</u> 伎巧可入<u>柳条部</u> 。”遂引至一所，广殿四合。趋上东廊，有诸年少，出与为礼，率十三四岁。即有老妪来，众呼<u>解姥</u> 。坐令献技。已，乃教以<u>钱塘</u> 飞霆之舞，<u>洞庭</u> 和风之乐。但闻鼓钲喤聒，诸院皆响。既而诸院皆息。姥恐<u>阿端</u> 不能即娴，独絮絮调拨之，而<u>阿端</u> 一过，殊已了了。姥喜曰：“得此儿，不让<u>晚霞</u> 矣！”</p>
<p>明日，<u>龙窝君</u> 按部，诸部毕集。首按<u>夜叉部</u> ，鬼面鱼服，鸣大钲，围四尺许，鼓可四人合抱之，声如巨霆，叫噪不复可闻。舞起，则巨涛汹涌，横流空际，时堕一点星光，及着地消灭。<u>龙窝君</u> 急止之，命进<u>乳莺部</u> 。皆二八姝丽，笙乐细作，一时清风习习，波声俱静，水渐凝如水晶世界，上下通明。按毕，俱退立西墀下。次按<u>燕子部</u> ，皆垂髫人。内一女郎，年十四五以来，振袖倾鬟，作散花舞，翩翩翔起，衿袖袜履间，皆出五色花朵，随风飏下，飘泊满庭。舞毕，随其部亦下西墀。<u>阿端</u> 旁睨，雅爱好之。问之同部，即<u>晚霞</u> 也。无何，唤<u>柳条部</u> 。<u>龙窝君</u> 特试<u>阿端</u> 。<u>端</u> 作前舞，喜怒随腔，俯仰中节。<u>龙窝君</u> 嘉其惠悟，赐五文袴褶，鱼须金束发，上嵌夜光珠。<u>阿端</u> 拜赐下，亦趋西墀，各守其伍。<u>端</u> 于众中遥注<u>晚霞</u> ，<u>晚霞</u> 亦遥注之。少间，<u>端</u> 逡巡出部而北，<u>晚霞</u> 亦渐出部而南，相去数武，而法严不敢乱部，相视神驰而已。既按<u>蛱蝶部</u> ，童男女皆双舞，身长短、年大小、服色黄白，皆取诸同。诸部按已，鱼贯而出。<u>柳条</u> 在<u>燕子部</u> 后，<u>端</u> 疾出部前，而<u>晚霞</u> 已缓滞在后。回首见<u>端</u> ，故遗珊瑚钗，<u>端</u> 急纳袖中。</p>
<p>既归，凝思成疾，眠餐顿废。<u>解姥</u> 辄进甘旨，日三四省，抚摩殷切，病不少瘥。姥忧之，罔所为计，曰：“<u>吴江王</u> 寿期已促，且为奈何！”薄暮，一童子来，坐榻上与语，自言：“隶<u>蛱蝶部</u> 。”从容问曰：“君病为<u>晚霞</u> 否？”<u>端</u> 惊问：“何知？”笑曰：“<u>晚霞</u> 亦如君耳。”<u>端</u> 凄然起坐，便求方计。童问：“尚能步否？”答云：“勉强尚能自力。”童挽出，南启一户，折而西，又辟双扉。见莲花数十亩，皆生平地上，叶大如席，花大如盖，落瓣堆梗下盈尺。童引入其中，曰：“姑坐此。”遂去。少时，一美人拨莲花而入，则<u>晚霞</u> 也。相见惊喜，各道相思，略述生平。遂以石压荷盖令侧，雅可幛蔽，又匀铺莲瓣而藉之，忻与狎寝。既订后约，日以夕阳为候，乃别。<u>端</u> 归，病亦寻愈。由此两人日一会于莲亩。</p>
<p>过数日，随<u>龙窝君</u> 往寿<u>吴江王</u> 。称寿已，诸部悉还，独留<u>晚霞</u> 及乳莺部一人在宫中教舞，数月更无音耗，<u>端</u> 怅惘若失。惟<u>解姥</u> 日往来<u>吴江</u> 府，<u>端</u> 托<u>晚霞</u> 为外妹，求携去，冀一见之。留<u>吴江</u> 门下数日，宫禁森严，<u>晚霞</u> 苦不得出，怏怏而返。积月余，痴想欲绝。一日，<u>解姥</u> 入，戚然相吊曰：“惜乎！<u>晚霞</u> 投江矣！”<u>端</u> 大骇，涕下不能自止。因毁冠裂服，藏金珠而出，意欲相从俱死。但见江水若壁，以首力触不得入。念欲复还，惧问冠服，罪将增重，意计穷蹙，汗流浃踵。忽睹壁下有大树一章，乃猱攀而上，渐至端杪，猛力跃堕，幸不沾濡，而竟已浮水上。不意之间，恍睹人世，遂飘然泅去。移时，得岸，少坐江滨，顿思老母，遂趁舟而去。抵里，四顾居庐，忽如隔世。次且至家，忽闻窗中有女子曰：“汝子来矣。”音声甚似<u>晚霞</u> 。俄，与母俱出，果<u>霞</u> 。斯时两人喜胜于悲，而媪则悲疑惊喜，万状俱作矣。</p>
<p>初，<u>晚霞</u> 在<u>吴江</u> ，觉腹中震动，龙宫法禁严，恐旦夕身娩，横遭挞楚，又不得一见<u>阿端</u> ，但欲求死，遂潜投江水。身泛起，沉浮波中。有客舟拯之，问其居里。<u>晚霞</u> 故<u>吴</u> 名妓，溺水不得其尸。自念院不可复投，遂曰：“<u>镇江</u> <u>蒋</u> 氏，吾婿也。”客因代贳扁舟，送诸其家。<u>蒋</u> 媪疑其错误，女自言不误，因以其情详告媪。媪以其风格韵妙，颇爱悦之，第虑年太少，必非肯终寡也者。而女孝谨，顾家中贫，便脱珍饰售数万。媪察其志无他，良喜。然无子，恐一旦临蓐，不见信于戚里，以谋女。女曰：“母但得真孙，何必求人知。”媪亦安之。会<u>端</u> 至，女喜不自已。媪亦疑儿不死，阴发儿冢，骸骨具存，因以此诘<u>端</u> 。<u>端</u> 始爽然自悟，然恐<u>晚霞</u> 恶其非人，嘱母勿复言。母然之。遂告同里，以为当日所得非儿尸，然终虑其不能生子。未几，竟举一男，捉之无异常儿，始悦。久之，女渐觉<u>阿端</u> 非人，乃曰：“胡不早言！凡鬼衣龙宫衣，七七魂魄坚凝，生人不殊矣。若得宫中龙角胶，可以续骨节而生肌肤，惜不早购之也。”</p>
<p> <u>端</u> 货其珠，有贾胡出赀百万，家由此巨富。值母寿，夫妻歌舞称觞，遂传闻王邸。王欲强夺<u>晚霞</u> 。<u>端</u> 惧，见王自陈：“夫妇皆鬼。”验之无影而信，遂不之夺。但遣宫人就别院，传其技。女以龟溺毁容，而后见之。教三月，终不能尽其技而去。</p>
<h2 id='chapter_11_008'>白秋练</h2>
<p> <u>直隶</u> 有<u>慕生</u> ，小字<u>蟾宫</u> ，商人<u>慕小寰</u> 之子。聪惠喜读。年十六，翁以文业迂，使去而学贾，从父至<u>楚</u> 。每舟中无事，辄便吟诵。抵<u>武昌</u> ，父留居逆旅，守其居积。生乘父出，执卷哦诗，音节铿锵。辄见窗影憧憧，似有人窃听之，而亦未之异也。一夕，翁赴饮，久不归，生吟益苦。有人徘徊窗外，月映甚悉。怪之，遽出窥觇，则十五六倾城之姝。望见生，急避去。又二三日，载货北旋，暮泊湖滨。父适他出，有媪入曰：“郎君杀吾女矣！”生惊问之，答云：“妾<u>白</u> 姓。有息女<u>秋练</u> ，颇解文字。言在郡城，得听清吟，于今结想，至绝眠餐。意欲附为婚姻，不得复拒。”生心实爱好，第虑父嗔，因直以情告。媪不实信，务要盟约，生不肯。媪怒曰：“人世姻好，有求委禽而不得者。今老身自媒，反不见纳，耻孰甚焉！请勿想北渡矣！”遂去。少间，父归，善其词以告之，隐冀垂纳。而父以涉远，又薄女子之怀春也，笑置之。</p>
<p>泊舟处，水深没棹，夜忽沙碛拥起，舟滞不得动。湖中每岁客舟必有留住守洲者，至次年桃花水溢，他货未至，舟中物当百倍于原直也，以故翁未甚忧怪。独计明岁南来，尚须揭赀，于是留子自归。生窃喜，悔不诘媪居里。日既暮，媪与一婢扶女郎至，展衣卧诸榻上。向生曰：“人病至此，莫高枕作无事者！”遂去。生初闻而惊，移灯视女，则病态含娇，秋波自流。略致讯诘，嫣然微笑。生强其一语，曰：“‘为郎憔悴却羞郎’，可为妾咏。”生狂喜，欲近就之，而怜其荏弱。探手于怀，接为戏。女不觉欢然展谑，乃曰：“君为妾三吟<u>王建</u> ‘罗衣叶叶’之作，病当愈。”生从其言。甫两过，女揽衣起坐曰：“妾愈矣！”再读，则娇颤相和。生神志益飞，遂灭烛共寝。女未曙已起，曰：“老母将至矣。”未几，媪果至。见女凝妆欢坐，不觉欣慰。邀女去，女俯首不语。媪即自去，曰：“汝乐与郎君戏，亦自任也。”于是生始研问居止，女曰：“妾与君不过倾盖之友，婚嫁尚不可必，何须令知家门。”然两人互相爱悦，要誓良坚。</p>
<p>女一夜早起挑灯，忽开卷凄然泪莹，生急起问之。女曰：“阿翁行且至。我两人事，妾适以卷卜，展之得<u>李益</u> <span class="kindle-cn-specialtext-double">江南曲</span> ，词意非祥。”生慰解之，曰：“首句‘嫁得<u>瞿塘</u> 贾’，即已大吉，何不祥之与有！”女乃稍欢，起身作别曰：“暂请分手，天明则千人指视矣。”生把臂哽咽，问：“好事如谐，何处可以相报？”曰：“妾常使人侦探之，谐否无不闻也。”生将下舟送之，女力辞而去。无何，<u>慕</u> 果至。生渐吐其情，父疑其招妓，怒加诟厉。细审舟中财物，并无亏损，谯诃乃已。一夕，翁不在舟，女忽至，相见依依，莫知决策。女曰：“低昂有数，且图目前。姑留君两月，再商行止。”临别以吟声作为相会之约。由此值翁他出，遂高吟，则女自至。四月行尽，物价失时，诸贾无策，敛赀祷湖神之庙。端阳后，雨水大至，舟始通。</p>
<p>生既归，凝思成疾。<u>慕</u> 忧之，巫医并进。生私告母曰：“病非药禳可痊，唯有<u>秋练</u> 至耳。”翁初怒之，久之，支离益惫，始惧，赁车载子，复如<u>楚</u> ，泊舟故处。访居人，并无知<u>白媪</u> 者。会有媪操柁湖滨，即出自任。翁登其舟，窥见<u>秋练</u> ，心窃喜，而审诘邦族，则浮家泛宅而已。因实告子病由，冀女登舟，姑以解其沈痼。媪以婚无成约，弗许。女露半面，殷殷窥听，闻两人言，眦泪欲堕。媪视女面，因翁哀请，即亦许之。至夜，翁出，女果至，就榻呜泣曰：“昔年妾状，今到君耶！此中况味，要不可不使君知。然羸顿如此，急切何能便瘳？妾请为君一吟。”生亦喜。女亦吟<u>王建</u> 前作，生曰：“此卿心事，医二人何得效？然闻卿声，神已爽矣。试为我吟‘杨柳千条尽向西’。”女从之。生赞曰：“快哉！卿昔诵诗余，有<span class="kindle-cn-specialtext-double">釆莲子</span> 云：‘菡萏香连十顷陂。’心尚未忘，烦一曼声度之。”女又从之。甫阕，生跃起曰：“小生何尝病哉！”遂相狎抱，沈疴若失。既而问：“父见媪何词？事得谐否？”女已察知翁意，直对“不谐”。</p>
<p>既而女去，父来，见生已起，喜甚，但慰勉之。因曰：“女子良佳。然自总角时，把柁棹歌，无论微贱，抑亦不贞。”生不语。翁既出，女复来，生述父意。女曰：“妾窥之审矣，天下事，愈急则愈远，愈迎则愈距。当使意自转，反相求。”生问计，女曰：“凡商贾志在利耳。妾有术知物价。适视舟中物，并无少息。为我告翁：居某物，利三之；某物，十之。归家，妾言验，则妾为佳妇矣。再来时，君十八，妾十七，相欢有日，何忧为！”生以所言物价告父。父颇不信，姑以余赀半从其教。既归，所自置货，赀本大亏。幸少从女言，得厚息，略相准。以是服<u>秋练</u> 之神。生益夸张之，谓女自言，能使己富。翁于是益揭赀而南。至湖，数日不见<u>白媪</u> 。过数日，始见其泊舟柳下，因委禽焉。媪悉不受，但涓吉送女过舟。翁另赁一舟为子合卺。女乃使翁益南，所应居货，悉籍付之。媪乃邀婿去，家于其舟。翁三月而返，物至<u>楚</u> ，价已倍蓰。将归，女求载湖水，既归，每食必加少许，如用醯酱焉。由是每南行，必为致数坛而归。</p>
<p>后三四年，举一子。一日，涕泣思归。翁乃偕子及妇俱如<u>楚</u> 。至湖，不知媪之所在。女扣舷呼母，神形丧失，促生沿湖问讯。会有钓鲟鳇者，得白骥。生近视之，巨物也，形全类人，乳阴毕具。奇之，归以告女。女大骇，谓夙有放生愿，嘱生赎放之。生往商钓者，钓者索直昂。女曰：“妾在君家，谋金不下巨万，区区者何遂靳直也！如必不从，妾即投湖水死耳！”生惧，不敢告父，盗金赎放之。既返，不见女，搜之不得，更尽始至。问：“何往？”曰：“适至母所。”问：“母何在？”腼然曰：“今不得不实告矣：适所赎，即妾母也。向在<u>洞庭</u> ，龙君命司行旅。近宫中欲选嫔妃，妾被浮言者所称道，遂敕妾母，坐相索。妾母实奏之。龙君不听，放母于南滨，饿欲死，故罹前难。今难虽免，而罚未释。君如爱妾，代祷真君可免。如以异类见憎，请以儿掷还君。妾去，龙宫之奉，未必不百倍君家也。”生大惊，虑真君不可得见。女曰：“明日未刻，真君当至。见有跛道士，急拜之，入水亦从之。真君喜文士，必合怜允。”乃出鱼腹绫一方，曰：“如问所求，即出此，求书一‘免’字。”生如言候之，果有道士蹩躠而至，生伏拜之。道士急走，生从其后。道士以杖投水，跃登其上。生竟从之而登，则非杖也，舟也。又拜之。道士问：“何求？”生出罗求书。道士展视曰：“此白骥翼也，子何遇之？”<u>蟾宫</u> 不敢隐，详陈颠末。道士笑曰：“此物殊风雅，老龙何得荒淫！”遂出笔草书“免”字，如符形，返舟令下。则见道士踏杖浮行，顷刻已渺。归舟，女喜，但嘱勿泄于父母。</p>
<p>归后二三年，翁南游，数月不归。湖水既罄，久待不至，女遂病，日夜喘急。嘱曰：“如妾死，勿瘗，当于卯、午、酉三时，一吟<u>杜甫</u> <span class="kindle-cn-specialtext-double">梦李白</span> 诗，死当不朽。候水至，倾注盆内，闭门缓妾衣，抱入浸之，宜得活。”喘息数日，奄然遂毙。后半月，<u>慕翁</u> 至，生急如其教，浸一时许，渐苏。自是每思南旋。后翁死，生从其意，迁于<u>楚</u> 。</p>
<h2 id='chapter_11_009'>王者</h2>
<p> <u>湖南</u> 巡抚某公，遣州佐押解饷六十万赴京。途中被雨，日暮愆程，无所投宿，远见古刹，因诣栖止。天明，视所解金，荡然无存。众骇怪，莫可取咎。回白抚公，公以为妄，将置之法。及诘众役，并无异词。公责令仍反故处，缉察端绪。</p>
<p>至庙前，见一瞽者，形貌奇异，自榜云：“能知心事。”因求卜筮。瞽曰：“是为失金者。”州佐曰：“然。”因诉前苦。瞽者便索肩舆，云：“但从我去，当自知。”遂如其言，官役皆从之。瞽曰：“东。”东之。瞽曰：“北。”北之。凡五日，入深山，忽睹城郭，居人辐辏。入城，走移时，瞽曰：“止。”因下舆，以手南指：“见有高门西向，可款关自问之。”拱手自去。</p>
<p>州佐如其教，果见高门，渐入之。一人出，衣冠汉制，不言姓名。州佐述所自来，其人云：“请留数日，当与君谒当事者。”遂导去，令独居一所，给以食饮。暇时闲步，至第后，见一园亭，入涉之。老松翳日，细草如毡。数转廊榭，又一高亭，历阶而入，见壁上挂人皮数张，五官俱备，腥气流熏。不觉毛骨森竖，疾退归舍。自分留鞹异域，已无生望，因念进退一死，亦姑听之。明日，衣冠者召之去，曰：“今日可见矣。”州佐唯唯。衣冠者乘怒马甚驶，州佐步驰从之。俄，至一辕门，俨如制府衙署，皂衣人罗列左右，规模凛肃。衣冠者下马，导入。又一重门，见有王者，珠冠绣绂，南面坐。州佐趋上，伏谒。王者问：“汝<u>湖南</u> 解官耶？”州佐诺。王者曰：“银俱在此。是区区者，汝抚军即慨然见赠，未为不可。”州佐泣诉：“限期已满，归必就刑，禀白何所申证？”王者曰：“此即不难。”遂付以巨函云：“以此复之，可保无恙。”又遣力士送之。州佐慑息，不敢辨，受函而返。山川道路，悉非来时所经。既出山，送者乃去。</p>
<p>数日，抵<u>长沙</u> ，敬白抚公。公益妄之，怒不容辨，命左右者飞索以。州佐解襆出函，公拆视未竟，面如灰土，命释其缚，但云：“银亦细事，汝姑出。”于是急檄属官，设法补解讫。数日，公疾，寻卒。先是，公与爱姬共寝，既醒，而姬发尽失。阖署惊怪，莫测其由。盖函中即其发也。外有书云：“汝自起家守令，位极人臣，赇赂贪婪，不可悉数。前银六十万，业已验收在库。当自发贪囊，补充旧额。解官无罪，不得加谴责。前取姬发，略示微警。如复不遵教令，旦晚取汝首领。姬发附还，以作明信。”公卒后，家人始传其书。后属员遣人寻其处，则皆重岩绝壑，更无径路矣。</p>
<p> <u>异史氏</u> 曰：<u>红线</u> 金合，以儆贪婪，良亦快异。然<u>桃源</u> 仙人，不事劫掠，即剑客所集，乌得有城郭衙署哉？呜呼！是何神欤？苟得其地，恐天下之赴愬者无已时矣。</p>
<h2 id='chapter_11_010'>某甲</h2>
<p>某甲私其仆妇，因杀仆纳妇，生二子一女。阅十九年，巨寇破城，劫掠一空。一少年贼，持刀入甲家。甲视之，酷类死仆。自叹曰：“吾今休矣！”倾囊赎命，迄不顾，亦不一言，但搜人而杀，共杀一家二十七口而去。甲头未断，寇去少苏，犹能言之。三日寻毙。呜呼！果报不爽，可畏也哉！</p>
<h2 id='chapter_11_011'>衢州三怪</h2>
<p> <u>张握仲</u> 从戎<u>衢州</u> ，言：“<u>衢州</u> 夜静时，人莫敢独行。钟楼上有鬼，头上一角，象貌狞恶，闻人行声即下。人骇而奔，鬼亦遂去。然见之辄病，且多死者。又城中一塘，夜出白布一匹，如匹练横地。过者拾之，即卷入水。又有鸭鬼，夜既静，塘边并寂无一物，若闻鸭声，人即病。”</p>
<h2 id='chapter_11_012'>拆楼人</h2>
<p> <u>何冏卿</u> ，<u>平阴</u> 人。初令<u>秦</u> 中，一卖油者有薄罪，其言戆，<u>何</u> 怒，杖杀之。后仕至铨司，家赀富饶。建一楼，上梁日，亲宾称觞为贺。忽见卖油者入，阴自骇疑。俄报妾生子。愀然曰：“楼工未成，拆楼人已至矣！”人谓其戏，而不知其实有所见也。后子既长，最顽，荡其家。佣为人役，每得钱数文，辄买香油食之。</p>
<p> <u>异史氏</u> 曰：常见富贵家楼第连亘，死后，再过已墟。此必有拆楼人降生其家也。身居人上，乌可不早自惕哉！</p>
<h2 id='chapter_11_013'>大蝎</h2>
<p> <u>明</u> <u>彭</u> 将军<u>宏</u> ，征寇入<u>蜀</u> 。至深山中，有大禅院，云已百年无僧。询之土人，则曰：“寺中有妖，入者辄死。”<u>彭</u> 恐伏寇，率兵斩茅而入。前殿中，有皂雕夺门飞去，中殿无异，又进之，则佛阁，周视亦无所见，但入者皆头痛不能禁。<u>彭</u> 亲入亦然。少顷，有蝎如琵琶，自板上蠢蠢而下，一军惊走。<u>彭</u> 遂火其寺。</p>
<h2 id='chapter_11_014'>陈云栖</h2>
<p> <u>真毓生</u> ，<u>楚</u> <u>夷陵</u> 人，孝廉之子。能文，美丰姿，弱冠知名。儿时，相者曰：“后当娶女道士为妻。”父母共以为笑。而为之论婚，低昂苦不能就。</p>
<p>生母<u>臧夫人</u> ，祖居<u>黄冈</u> ，生以故诣外祖母。闻时人语曰：“<u>黄州</u> ‘四云’，少者无伦。”盖郡有<u>吕祖庵</u> ，庵中女道士皆美，故云。庵去<u>臧</u> 氏村仅十余里，生因窃往。扣其关，果有女道士三四人，谦喜承迎，仪席皆洁。中一最少者，旷世真无其俦，心好而目注之。女以手支颐，但他顾。诸道士觅盏烹茶。生乘间问姓字，答云：“<u>云栖</u> ，姓<u>陈</u> 。”生戏曰：“奇矣！小生适姓<u>潘</u> 。”<u>陈</u> 赪颜发颊，低头不语，起而去。少间，瀹茗，进佳果。各道姓字：一，<u>白云深</u> ，年三十许；一，<u>盛云眠</u> ，二十以来；一，<u>梁云栋</u> ，约二十有四五，却为弟。而<u>云栖</u> 不至。生殊怅惘，因问之，<u>白</u> 曰：“此婢惧生人。”生乃起别，<u>白</u> 力挽之，不留而出。<u>白</u> 曰：“而欲见<u>云栖</u> ，明日可复来。”生归，思恋綦切。</p>
<p>次日，又诣之。诸道士俱在，独少<u>云栖</u> ，未便遽问。诸女冠治具留餐，生力辞，不听。<u>白</u> 拆饼授箸，劝进良殷。既问：“<u>云栖</u> 何在？”答云：“自至。”久之，日势已晚，生欲归。<u>白</u> 捉腕留之，曰：“姑止此，我捉婢子来奉见。”生乃止。俄，挑灯具酒，<u>云眠</u> 亦去。酒数行，生辞已醉。<u>白</u> 曰：“饮三觥，则<u>云栖</u> 出矣。”生果饮如数。<u>梁</u> 亦以此挟劝之，生又尽之，覆盏告辞。<u>白</u> 顾<u>梁</u> 曰：“吾等面薄，不能劝饮。汝往曳<u>陈</u> 婢来，便道<u>潘郎</u> 待<u>妙常</u> 已久。”<u>梁</u> 去，少时而返，具言：“<u>云栖</u> 不至。”生欲去，而夜已深，乃佯醉仰卧。两人代裸之，迭就淫焉。终夜不堪其扰。天既明，不睡而别。数日不敢复往，而心念<u>云栖</u> 不忘也，但不时于近侧探侦之。</p>
<p>一日既暮，<u>白</u> 出门，与少年去。生喜，不甚畏<u>梁</u> ，急往款关。<u>云眠</u> 出应门。问之，则<u>梁</u> 亦他适。因问<u>云栖</u> ，<u>盛</u> 导去，又入一院，呼曰：“<u>云栖</u> ！客至矣。”但见室门然而合。<u>盛</u> 笑曰：“闭扉矣。”生立窗外，似将有言，<u>盛</u> 乃去。<u>云栖</u> 隔窗曰：“人皆以妾为饵，钓君也。频来，身命殆矣。妾不能终守清规，亦不敢遂乖廉耻，欲得如<u>潘郎</u> 者事之耳。”生乃以白头相约。<u>云栖</u> 曰：“妾师抚养，即亦非易。果相见爱，当以二十金赎妾身。妾候君三年。如望为<u>桑中</u> 之约，所不能也。”生诺之。方欲自陈，而<u>盛</u> 复至，从与俱出，遂别归。中心怊怅，思欲委曲夤缘，再一亲其娇范，适有家人报父病，遂星夜而还。</p>
<p>无何，孝廉卒。夫人庭训最严，心事不敢使知，但刻减金赀，日积之。有议婚者，辄以服阕为辞，母不听。生婉告曰：“曩在<u>黄冈</u> ，外祖母欲以婚<u>陈</u> 氏，诚心所愿。今遭大故，音耗遂梗，久不如<u>黄</u> 省问。旦夕一往，如不果谐，从母所命。”夫人许之，乃携所积而去。至<u>黄</u> ，诣庵中，则院宇荒凉，大异畴昔。渐入之，惟一老尼炊灶下，因就问。尼曰：“前年老道士死，‘四云’星散矣。”问：“何之？”曰：“<u>云深</u> 、<u>云栋</u> 从恶少去，向闻<u>云栖</u> 寓居郡北，<u>云眠</u> 消息不知也。”生闻之悲叹。命驾即诣郡北，遇观辄询，并少踪迹。怅恨而归，伪告母曰：“舅言：<u>陈翁</u> 如<u>岳州</u> ，待其归，当遣伻来。”</p>
<p>逾半年，夫人归宁，以事问母，母殊茫然。夫人怒子诳，媪疑甥与舅谋，而未以闻也。幸舅出，莫从稽其妄。夫人以香愿登<u>莲峰</u> ，斋宿山下。既卧，逆旅主人扣扉，送一女道士，寄宿同舍，自言：“<u>陈云栖</u> 。”闻夫人家<u>夷陵</u> ，移坐就榻，告愬坎坷，词旨悲恻。末言：“有表兄<u>潘生</u> ，与夫人同籍，烦嘱子侄辈一传口语，但道其暂寄<u>栖鹤观</u> 师叔<u>王道成</u> 所，朝夕厄苦，度日如岁。令早一临存，恐过此以往，未之或知也。”夫人审名字，即又不知。但云：“既在学宫，秀才辈想无不闻也。”未明早别，殷殷再嘱。夫人既归，向生言及。生长跪曰：“实告母：所谓<u>潘生</u> ，即儿也。”夫人既知其故，怒曰：“不肖儿！宣淫寺观，以道士为妇，何颜见亲宾乎！”生垂头，不敢出词。会生以赴试入郡，窃命舟访<u>王道成</u> 。至，则<u>云栖</u> 半月前出游不返。既归，悒悒而病。</p>
<p>适<u>臧媪</u> 卒，夫人往奔丧，殡后迷途，至<u>京</u> 氏家，问之，则族妹也。相便邀入。见有少女在堂，年可十八九，姿容曼妙，目所未睹。夫人每思得一佳妇，俾子不怼，心动，因诘生平。妹云：“此<u>王</u> 氏女也，<u>京</u> 氏甥也。怙恃俱失，暂寄此耳。”问：“婿家谁？”曰：“无之。”把手与语，意致娇婉。母大悦，为之过宿，私以己意告妹。妹曰：“良佳。但其人高自位置，不然，胡蹉跎至今也。容商之。”夫人招与同榻，谈笑甚欢，自愿母夫人。夫人悦，请同归<u>荆州</u> ，女益喜。次日，同舟而还。既至，则生病未起。母欲慰其沉疴，使婢阴告曰：“夫人为公子载丽人至矣。”</p>
<p>生未信，伏窗窥之，较<u>云栖</u> 尤艳绝也。因念三年之约已过，出游不返，则玉容必已有主，得此佳丽，心怀颇慰。于是冁然动色，病亦寻瘳。母乃招两人相拜见。生出，夫人谓女：“亦知我同归之意乎？”女微笑曰：“妾已知之。但妾所以同归之初志，母不知也。妾少字<u>夷陵</u> <u>潘</u> 氏，音耗阔绝，必已另有良匹。果尔，则为母也妇；不尔，则终为母也女，报母有日也。”夫人曰：“既有成约，即亦不强。但前在<u>五祖山</u> 时，有女冠问<u>潘</u> 氏，今又<u>潘</u> 氏，固知<u>夷陵</u> 世族无此姓也。”女惊曰：“卧<u>莲峰</u> 下者，母耶？询<u>潘</u> 者，即我是也。”母始恍然悟，笑曰：“若然，则<u>潘生</u> 固在此矣。”女问：“何在？”夫人命婢导去问生。生惊曰：“卿<u>云栖</u> 耶？”女问：“何知？”生言其情，始知以<u>潘郎</u> 为戏。女知为生，羞与终谈，急返告母。母问其“何复姓<u>王</u> ”，答云：“妾本姓<u>王</u> 。道师见爱，遂以为女，从其姓耳。”夫人亦喜，涓吉为之成礼。先是，女与<u>云眠</u> 俱依<u>王道成</u> 。<u>道成</u> 居隘，<u>云眠</u> 遂去之<u>汉口</u> 。女娇痴不能作苦，又羞出操道士业，<u>道成</u> 颇不善之。会<u>京</u> 氏如<u>黄冈</u> ，女遇之流涕，因与俱去，俾改女冠装，将论婚士族，故讳其曾隶道士籍。而问名者，女辄不愿，舅及妗皆不知其意向，心厌嫌之。是日，从夫人归，得所托，如释重负焉。合卺后，各述所遭，喜极而泣。女孝谨，夫人雅怜爱之，而弹琴好弈，不知理家人生业，夫人颇以为忧。</p>
<p>积月余，母遣两人如<u>京</u> 氏，留数日而归。泛舟<u>江</u> 流，欻一舟过，中一女冠，近之，则<u>云眠</u> 也。<u>云眠</u> 独与女善。女喜，招与同舟，相对酸辛。问：“将何之？”<u>盛</u> 云：“久切悬念。远至<u>栖鹤观</u> ，则闻依<u>京</u> 舅矣。故将诣<u>黄冈</u> ，一奉探耳。竟不知意中人已得相聚。今视之如仙，剩此漂泊人，不知何时已矣！”因而欷歔。女设一谋，令易道装，伪作姊，携伴夫人，徐择佳耦。<u>盛</u> 从之。既归，女先白夫人，<u>盛</u> 乃入。举止大家，谈笑间，练达世故。母既寡，苦寂，得<u>盛</u> 良欢，惟恐其去。<u>盛</u> 早起，代母劬劳，不自作客。母益喜，阴思纳女姊，以掩女冠之名，而未敢言也。一日，忘某事未作，急问之，则<u>盛</u> 代备已久。因谓女曰：“画中人不能作家，亦复何为？新妇若大姊者，吾不忧也。”不知女存心久，但惧母嗔。闻母言，笑对曰：“母既爱之，新妇欲效<u>英</u> 、<u>皇</u> ，何如？”母不言，亦冁然笑。女退，告生曰：“老母首肯矣。”乃另洁一室，告<u>盛</u> 曰：“昔在观中共枕时，姊言：‘但得一能知亲爱之人，我两人当共事之。’犹忆之否？”<u>盛</u> 不觉双眦荧荧，曰：“妾所谓亲爱者，非他，如日日经营，曾无一人知其甘苦。数日来，略有微劳，即烦老母恤念，则中心冷暖顿殊矣。若不下逐客令，俾得长伴老母，于愿斯足，亦不望前言之践也。”女告母。母令姊妹焚香，各矢无悔词，乃使生与行夫妇礼。将寝，告生曰：“妾乃二十三岁老处女也。”生犹未信。既而落红殷褥，始奇之。<u>盛</u> 曰：“妾所以乐得良人者，非不能甘岑寂也，诚以闺阁之身，然酬应如勾栏，所不堪耳。借此一度，挂名君籍，当为君奉事老母，作内纪纲。若房闱之乐，请别与人探讨之。”三日后，襆被从母，遣之不去。女早诣母所，占其床寝，不得已，乃从生去。由是三两日辄一更代，习为常。</p>
<p>夫人故善弈，自寡居，不暇为之。自得<u>盛</u> ，经理井井，昼日无事，辄与女弈。挑灯瀹茗，听两妇弹琴，夜分始散。每与人曰：“儿父在时，亦未能有此乐也。”<u>盛</u> 司出纳，每记籍报母。母疑曰：“儿辈常言幼孤，作字弹棋，谁教之？”女笑以实告。母亦笑曰：“我初不欲为儿娶一道士，今竟得两矣。”忽忆童时所卜，始信定数不可逃也。生再试不第。夫人曰：“吾家虽不丰，薄田三百亩，幸得<u>云眠</u> 纪理，日益温饱。儿但在膝下，率两妇与老身共乐，不愿汝求富贵也。”生从之。后<u>云眠</u> 生男女各一，<u>云栖</u> 女一男三。母八十余岁而终。孙皆入泮。长孙，<u>云眠</u> 所出，已中乡选矣。</p>
<h2 id='chapter_11_015'>司札吏</h2>
<p>游击官某，妻妾甚多。最讳某小字，呼年曰岁，生曰硬，马曰大驴，又讳败曰胜，安为放。虽简札往来，不甚避忌，而家人道之，则怒。一日，司札吏白事，误犯。大怒，以研击之，立毙。三日后，醉卧，见吏持刺入。问：“何为？”曰：“‘马子安’来拜。”忽悟其鬼，急起，拔刀挥之。吏微笑，掷刺几上，泯然而没。取刺视之，书云：“岁家眷硬大驴子放胜。”暴谬之夫，为鬼揶揄，可笑甚已！</p>
<p> <u>牛首山</u> 一僧，自名<u>铁汉</u> ，又名<u>铁屎</u> 。有诗四十首，见者无不绝倒。自镂印章二，一曰“混帐行子”，一曰“老实泼皮”。<u>秀水</u> <u>王司直</u> 梓其诗，名曰<span class="kindle-cn-specialtext-double">牛山四十屁</span> ，款云：“<u>混帐行子</u> 、<u>老实泼皮</u> 放。”不必读其诗，标名已足解颐。</p>
<h2 id='chapter_11_016'>蚰蜒</h2>
<p>学使<u>朱矞三</u> 家门限下有蚰蜒，长数尺。每遇风雨即出，盘旋地上如白练然。按蚰蜒形若蜈蚣，昼不能见，夜则出。闻腥辄集。或云：蜈蚣无目而多贪也。</p>
<h2 id='chapter_11_017'>司训</h2>
<p>教官某，甚聋，而与一狐善，狐耳语之，亦能闻。每见上官，亦与狐俱，人不知其重听也。积五六年，狐别而去，嘱曰：“君如傀儡，非挑弄之，则五官俱废。与其以聋取罪，不如早自高也。”某恋禄，不能从其言，应对屡乖。学使欲逐之，某又求当道者为之缓颊。一日，执事文场。唱名毕，学使退与诸教官燕坐。教官各扪籍靴中，呈进关说。已而学使笑问：“贵学何独无所呈进？”某茫然不解。近坐者肘之，以手入靴，示之势。某为亲戚寄卖房中伪器，辄藏靴中，随在求售。因学使笑语，疑索此物。鞠躬起对曰：“有八钱者最佳，下官不敢呈进。”一座匿笑。学使叱出之，遂免官。</p>
<p> <u>异史氏</u> 曰：<u>平原</u> 独无，亦中流之砥柱也。学使而求呈进，固当奉之以此。由是得免，冤哉！</p>
<p> <u>朱</u> 公子<u>子青</u> <span class="kindle-cn-specialtext-double">耳录</span> 云：“<u>东莱</u> 一明经<u>迟</u> ，司训<u>沂水</u> 。性颠痴，凡同人咸集时，皆默不语，<u>迟</u> 坐片时，不觉五官俱动，笑啼并作，旁若无人焉者。若闻人笑声，顿止。俭鄙自奉，积金百余两，自埋斋房，妻子亦不使知。一日，独坐，忽手足自动，少刻云：‘作恶结怨，受冻忍饥，好容易积蓄者，今在斋房。倘有人知，竟如何？’如此再四。一门斗在旁，殊亦不觉。次日，<u>迟</u> 出，门斗入，掘取而去。过二三日，心不自宁，发穴验视，则已空空。顿足拊膺，叹恨欲死。”教职中可云千态百状矣。</p>
<h2 id='chapter_11_018'>黑鬼</h2>
<p> <u>胶州</u> <u>李总镇</u> ，买二黑鬼，其黑如漆。足革粗厚，立刃为途，往来其上，毫无所损。总镇配以娼，生子而白，僚仆戏之，谓非其种。黑鬼亦疑，因杀其子，检骨尽黑，始悔焉。公每令两鬼对舞，神情亦可观也。</p>
<h2 id='chapter_11_019'>织成</h2>
<p> <u>洞庭湖</u> 中，往往有水神借舟，遇有空船，缆忽自解，飘然游行。但闻空中音乐并作，舟人蹲伏一隅，瞑目听之，莫敢仰视，任所往。游毕，仍泊旧处。</p>
<p>有<u>柳生</u> ，落第归，醉卧舟上。笙乐忽作。舟人摇生不得醒，急匿艎下。俄有人捽生，生醉甚，随手堕地，眠如故，即亦置之。少间，鼓吹鸣聒。生微醒，闻兰麝充盈，睨之，见满船皆佳丽。心知其异，目若瞑。少间，传呼<u>织成</u> 。即有侍儿来，立近颊际，翠袜紫舄，细瘦如指。心好之，隐以齿其袜。少间，女子移动，牵曳倾踣。上问之，因白其故。在上者怒，命即行诛。遂有武士入，捉缚而起。见南面一人，冠类王者。因行且语，曰：“闻<u>洞庭君</u> 为<u>柳</u> 氏，臣亦<u>柳</u> 氏；昔<u>洞庭</u> 落第，今臣亦落第；<u>洞庭</u> 得遇龙女而仙，今臣醉戏一姬而死：何幸不幸之悬殊也！”王者闻之，唤回，问：“汝秀才下第者乎？”生诺。便授笔札，令赋“风鬟雾鬓”。生固<u>襄阳</u> 名士，而搆思颇迟，捉笔良久。上诮让曰：“名士何得尔？”生释笔自白：“昔<span class="kindle-cn-specialtext-double">三都赋</span> 十稔而成，以是知文贵工，不贵速也。”王者笑听之。自辰至午，稿始脱。王者览之，大悦曰：“真名士也！”遂赐以酒。顷刻，异馔纷纶。方问对间，一吏捧簿进白：“溺籍告成矣。”问：“人数几何？”曰：“一百二十八人。”问：“签差何人矣？”答云：“<u>毛</u> 、<u>南</u> 二尉。”生起拜辞，王者赠黄金十斤，又水晶界方一握，曰：“湖中小有劫数，持此可免。”忽见羽葆人马，纷立水面，王者下舟登舆，遂不复见，久之，寂然。</p>
<p>舟人始自艎下出，荡舟北渡，风逆不得前。忽见水中有铁猫浮出，舟人骇曰：“<u>毛将军</u> 出现矣！”各舟商人俱伏。又无何，湖中一木直立，筑筑摇动，益惧曰：“<u>南将军</u> 又出矣！”少时，波浪大作，上翳天日，四顾湖舟，一时尽覆。生举界方危坐舟中，万丈洪涛，至舟顿灭，以是得全。</p>
<p>既归，每向人语其异。言舟中侍儿，虽未悉其容貌，而裙下双钩，亦人世所无。后以故至<u>武昌</u> ，有<u>崔媪</u> 卖女，千金不售，蓄一水晶界方，言有能配此者，嫁之。生异之，怀界方而往。媪忻然承接，呼女出见，年十五六已来，媚曼风流，更无伦比，略一展拜，返身入帏。生一见，魂魄动摇，曰：“小生亦蓄一物，不知与老姥家藏颇相称否？”因各出相较，长短不爽毫厘。媪喜，便问寓所，请生即归命舆，界方留作信。生不肯留。媪笑曰：“官人亦太小心！老身岂为一界方抽身窜去耶？”生不得已，留之。出则赁舆急返，而媪室已空，大骇。遍问居人，迄无知者。日已向西，形神懊丧，邑邑而返。中途，值一舆过，忽搴帘曰：“<u>柳郎</u> 何迟也？”视之，则<u>崔媪</u> 。喜问：“何之？”媪笑曰：“必将疑老身拐骗者矣。别后，适有便舆，顿念官人亦侨寓，措办良艰，故遂送女归舟耳。”生邀回车，媪必不可。生仓皇不能确信，急奔入舟，女果及一婢在焉。见生入，含笑承迎。见翠袜紫履，与舟中侍儿妆饰，更无少别。心异之，徘徊凝注。女笑曰：“眈眈注目，生平所未见耶？”生益俯窥之，则袜后齿痕宛然，惊曰：“卿<u>织成</u> 耶？”女掩口微哂。生长揖曰：“卿果神人，早请直言，以祛烦惑。”女曰：“实告君：前舟中所遇，即<u>洞庭君</u> 也。仰慕鸿才，便欲以妾相赠，因妾过为王妃所爱，故归谋之。妾之来，从妃命也。”生喜，沐手焚香，望湖朝拜，乃归。</p>
<p>后诣<u>武昌</u> ，女求同去，将便归宁。既至<u>洞庭</u> ，女拔钗掷水，忽见一小舟自湖中出，女跃登，如飞鸟集，转瞬已杳。生坐船头，于没处凝盼之。遥遥一楼船至，既近窗开，忽如一彩禽翔过，则<u>织成</u> 至矣。一人自窗中递掷金珠珍物甚多，皆妃赐也。自是，岁一两觐以为常。故生家富有珠宝，每出一物，世家所不识焉。</p>
<p>相传<u>唐</u> <u>柳毅</u> 遇龙女，<u>洞庭君</u> 以为婿。后逊位于<u>毅</u> 。又以<u>毅</u> 貌文，不能摄服水怪，付以鬼面，昼戴夜除。久之渐习忘除，遂与面合而为一，<u>毅</u> 览镜自惭。故行人泛湖，或以手指物，则疑为指己也；以手覆额，则疑其窥己也。风波辄起，舟多覆。故初登舟，舟人必以此告戒之。不则设牲牢祭享，乃得渡。<u>许真君</u> 偶至湖，浪阻不得行。真君怒，执<u>毅</u> 付郡狱。狱吏检囚，恒多一人，莫测其故。一夕，<u>毅</u> 示梦郡伯，哀求拔救。伯以幽明异路，谢辞之。<u>毅</u> 云：“真君于某日临境，但为求恳，必合有济。”既而真君果至，因代求之，遂得释。嗣后湖禁稍平。</p>
<h2 id='chapter_11_020'>竹青</h2>
<p> <u>鱼</u> 客，<u>湖南</u> 人，忘其郡邑。家贫，下第归，资斧断绝。羞于行乞，饿甚，暂憩<u>吴王庙</u> 中，拜祷神座。出卧廊下，忽一人引去，见王，跪曰：“黑衣队尚缺一卒，可使补缺。”王曰：“可。”即授黑衣。既着身，化为乌，振翼而出。见乌友群集，相将俱去，分集帆樯。舟上客旅，争以肉向上抛掷，群于空中接食之。因亦尤效，须臾果腹。翔栖树杪，意亦甚得。逾二三日，<u>吴王</u> 怜其无偶，配以雌，呼之<u>竹青</u> 。雅相爱乐。<u>鱼</u> 每取食，辄驯无机。<u>竹青</u> 恒劝谏之，卒不能听。一日，有<u>满</u> 兵过，弹之中胸。幸<u>竹青</u> 衔去之，得不被擒。群乌怒，鼓翼搧波，波涌起，舟尽覆。<u>竹青</u> 仍投饵哺<u>鱼</u> 。<u>鱼</u> 伤甚，终日而毙。忽如梦醒，则身卧庙中。先是，居人见<u>鱼</u> 死，不知谁何，抚之未冷，故不时令人逻察之。至是，讯知其由，敛赀送归。</p>
<p>后三年，复过故所，参谒<u>吴王</u> 。设食，唤乌下集群啖，祝曰：“<u>竹青</u> 如在，当止。”食已，并飞去。后领荐归，复谒<u>吴王庙</u> ，荐以少牢。已，乃大设以飨乌友，又祝之。是夜宿于湖村，秉烛方坐，忽几前如飞鸟飘落，视之，则二十许丽人，冁然曰：“别来无恙乎？”<u>鱼</u> 惊问之，曰：“君不识<u>竹青</u> 耶？”<u>鱼</u> 喜，诘所来，曰：“妾今为<u>汉江</u> 神女，返故乡时常少。前乌使两道君情，故来一相聚也。”<u>鱼</u> 益欣感，宛如夫妻之久别，不胜欢恋。生将偕与俱南，女欲邀与俱西，两谋不决。寝初醒，则女已起。开目，见高堂中巨烛荧煌，竟非舟中。惊起，问：“此何所？”女笑曰：“此<u>汉阳</u> 也。妾家即君家，何必南！”天渐晓，婢媪纷集，酒炙已进。就广床上设矮几，夫妇对酌。<u>鱼</u> 问：“仆何在？”答：“在舟上。”生虑舟人不能久待。女言：“不妨，妾当助君报之。”于是日夜谈，乐而忘归。</p>
<p>舟人梦醒，忽见<u>汉阳</u> ，骇绝。仆访主人，杳无音信。舟人欲他适，而缆结不解，遂共守之。积两月余，生忽忆归，谓女曰：“仆在此，亲戚断绝。且卿与仆，名为琴瑟，而不一认家门，奈何？”女曰：“无论妾不能往，纵往，君家自有妇，将何以处妾乎？不如置妾于此，为君别院可耳。”生恨道远，不能时至。女出黑衣，曰：“君向所着旧衣尚在。如念妾时，衣此可至，至时，为君解之。”乃大设肴珍，为生祖饯。即醉而寝，醒，则身在舟中。视之，<u>洞庭</u> 旧泊处也。舟人及仆俱在，相视大骇，诘其所往。生故怅然自惊，枕边一襆，检视，则女赠新衣袜履，黑衣亦折置其中。又有绣橐维絷腰际，探之，则金赀充牣焉。于是南发，达岸，厚酬舟人而去。</p>
<p>归家数月，苦忆<u>汉水</u> ，因潜出黑衣着之。两胁生翼，翕然凌空，经两时许，已达<u>汉水</u> 。回翔下视，见孤屿中有楼舍一簇，遂飞堕。有婢子已望见之，呼曰：“官人至矣！”无何，<u>竹青</u> 出，命众手为缓结，觉羽毛划然尽脱。握手入舍，曰：“郎来恰好，妾旦夕临蓐矣。”生戏问曰：“胎生乎？卵生乎？”女曰：“妾今为神，则皮骨已硬，应与曩异。”越数日，果产，胎衣厚裹，如巨卵然，破之，男也。生喜，名之<u>汉产</u> 。三日后，<u>汉水</u> 神女皆登堂，以服食珍物相贺。并皆佳妙，无三十以上人。俱入室就榻，以拇指按儿鼻，名曰“增寿”。既去，生问：“适来者皆谁何？”女曰：“此皆妾辈。其末后着藕白者，所谓‘汉皋解佩’，即其人也。”居数月，女以舟送之，不用帆楫，飘然自行。抵陆，已有人絷马道左，遂归。由此往来不绝。</p>
<p>积数年，<u>汉产</u> 益秀美，生珍爱之。妻<u>和氏</u> ，苦不育，每思一见<u>汉产</u> 。生以情告女。女乃治任，送儿从父归，约以三月。既归，<u>和</u> 爱之过于己出，过十余月，不忍令返。一日，暴病而殇，<u>和氏</u> 悼痛欲死。生乃诣<u>汉</u> 告女。入门，则<u>汉产</u> 赤足卧床上，喜以问女。女曰：“君久负约。妾思儿，故招之也。”生因述<u>和氏</u> 爱儿之故。女曰：“待妾再育，令<u>汉产</u> 归。”又年余，女双生男女各一，男名<u>汉生</u> ，女名<u>玉佩</u> 。生遂携<u>汉产</u> 归。然岁恒三四往，不以为便，因移家<u>汉阳</u> 。<u>汉产</u> 十二岁入郡庠。女以人间无美质，招去，为之娶妇，始遣归。妇名<u>卮娘</u> ，亦神女产也。后<u>和氏</u> 卒，<u>汉生</u> 及妹皆来擗踊。葬毕，<u>汉生</u> 遂留，生携<u>玉佩</u> 去，自此不返。</p>
<h2 id='chapter_11_021'>段氏</h2>
<p> <u>段瑞环</u> ，<u>大名</u> 富翁也，四十无子。妻<u>连氏</u> 最妒，欲买妾而不敢。私一婢，<u>连</u> 觉之，挞婢数百，鬻诸<u>河间</u> <u>栾</u> 氏之家。<u>段</u> 日益老，诸侄朝夕乞贷，一言不相应，怒征声色。<u>段</u> 思不能给其求，而欲嗣一侄，则群侄阻挠之，<u>连</u> 之悍亦无所施，始大悔。愤曰：“翁年六十余，安见不能生男！”遂买两妾，听夫临幸，不之问。居年余，二妾皆有身，举家皆喜。于是气息渐舒。凡诸侄有所强取，辄恶声梗拒之。无何，一妾生女，一妾生男而殇。夫妻失望。又将年余，<u>段</u> 中风不起，诸侄益肆，牛马什物，竞自取去。<u>连</u> 诟斥之，辄反唇相稽。无所为计，朝夕呜哭。<u>段</u> 病益剧，寻死。诸侄集柩前，议析遗产。<u>连</u> 虽痛切，然不能禁止之。但留沃墅一所，赡养老稚，侄辈不肯。<u>连</u> 曰：“汝等寸土不留，将令老妪及呱呱者饿死耶！”日不决，惟忿哭自挝。忽有客入弔，直趋灵所，俯仰尽哀。哀已，便就苫次。众诘为谁，客曰：“亡者吾父也。”众益骇。客从容自陈。</p>
<p>先是，婢嫁<u>栾</u> 氏，逾五六月，生子<u>怀</u> ，<u>栾</u> 抚之等诸男。十八岁入泮。后<u>栾</u> 卒，诸兄析产，置不与诸<u>栾</u> 齿。<u>怀</u> 问母，始知其故，曰：“既属两姓，各有宗祏，何必在此承人百亩田哉！”乃命骑诣<u>段</u> ，而<u>段</u> 已死。言之凿凿，确可信据。<u>连</u> 方忿痛，闻之大喜，直出曰：“我今亦复有儿！诸所假去牛马什物，可好自送还，不然，有讼兴也！”诸侄相顾失色，渐引去。<u>怀</u> 乃携妻来，共居父忧。诸<u>段</u> 不平，共谋逐<u>怀</u> 。<u>怀</u> 知之，曰：“<u>栾</u> 不以为<u>栾</u> ，<u>段</u> 复不以为<u>段</u> ，我安适归乎！”忿欲质官，诸戚党为之排解，群谋亦寝。而<u>连</u> 以牛马故，不肯已。<u>怀</u> 劝置之。<u>连</u> 曰：“我非为牛马也，杂气集满胸，汝父以愤死，我所以吞声忍泣者，为无儿耳。今有儿，何畏哉！前事汝不知状，待予自质审。”<u>怀</u> 固止之，不听，具词赴宰控。宰拘诸<u>段</u> ，审状，<u>连</u> 气直词侧，吐陈泉涌。宰为动容，并惩诸<u>段</u> ，追物给主。既归，其兄弟之子有不与党谋者，招之来，以所追物，尽散给之。<u>连</u> 七十余岁，将死，呼女及孙媳曰：“汝等志之：如三十不育，便当典质钗珥，为婿纳妾。无子之情状实难堪也！”</p>
<p> <u>异史氏</u> 曰：<u>连氏</u> 虽妒，而能疾转，宜天以有后伸其气也。观其慷慨激发，吁！亦杰矣哉！</p>
<p> <u>济南</u> <u>蒋稼</u> ，其妻<u>毛氏</u> ，不育而妒。嫂每劝谏，不听，曰：“宁绝嗣，不令送眼流眉者忿气人也！”年近四旬，颇以嗣续为念。欲继兄子，兄嫂俱诺，而故悠忽之。儿每至叔所，夫妻饵以甘脃，问曰：“肯来吾家乎？”儿亦应之。兄私嘱儿曰：“倘彼再问，答以不肯。如问何故不肯，答云：‘待汝死后，何愁田产不为吾有？’”一日，<u>稼</u> 出远贾，儿复至。<u>毛</u> 又问，儿即以父言对。<u>毛</u> 大怒曰：“妻孥在家，固日日算吾田产耶！其计左矣！”逐儿出，立招媒媪，为夫买妾。及夫归，时有卖婢者，其价昂，倾赀不能取盈，势将难成。其兄恐迟而变悔，遂暗以金付媪，伪称为媪转贷而玉成之。<u>毛</u> 大喜，遂买婢归。<u>毛</u> 以情告夫，大怒，与兄绝。年余，妾生子。夫妻大喜。<u>毛</u> 曰：“媪不知假贷何人，年余竟不置问，此德不可忘。今子已生，尚不偿母价也！”<u>稼</u> 乃囊金诣媪。媪笑曰：“当大谢大官人。老身一贫如洗，谁敢贷一金者。”具以实告。<u>稼</u> 感悟，归告其妻，相为感泣。遂治具邀兄嫂至，夫妇皆膝行，出金偿兄，兄不受，尽欢而散。后<u>稼</u> 生三子。</p>
<h2 id='chapter_11_022'>狐女</h2>
<p> <u>伊衮</u> ，<u>九江</u> 人。夜有女来，相与寝处，心知为狐，而爱其美，秘不告人，父母亦不知也。久而形体支离。父母穷诘，始实告之。父母大忧，使人更代伴寝，兼施敕勒，卒不能禁。翁自与同衾，则狐不至，易人，则又至。<u>伊</u> 问狐，狐曰：“世俗符咒，何能制我？然俱有伦理，岂有对翁行淫者！”翁闻之，益伴子不去，狐遂绝。后值叛寇横恣，村人尽窜，一家相失。<u>伊</u> 奔入<u>昆仑山</u> ，四顾荒凉。日既暮，心恐甚。忽见一女子来，近视之，则狐女也。离乱之中，相见欣慰。女曰：“日已西下，君姑止此。我相佳地，暂创一室，以避虎狼。”乃北行数武，遂蹲莽中，不知何作。少刻返，拉<u>伊</u> 南去，约十余步，又曳之回。忽见大木千章，绕一高亭，铜墙铁柱，顶类金箔。近视，则墙可及肩，四围并无门户，而墙上密排坎窞。女以足踏之而过，伊亦从之。既入，疑金屋非人工可造，问所自来。女笑曰：“君子居之，明日即以相赠。金铁各千万，计半生吃着不尽矣。”既而告别。<u>伊</u> 苦留之，乃止。曰：“被人厌弃，已拚永绝，今又不能自坚矣。”及醒，狐女不知何时已去。天明，逾垣而出。回视卧处，并无亭屋，惟四针插指环内，覆脂合其上。大树，则丛荆老棘也。</p>
<h2 id='chapter_11_023'>张氏妇</h2>
<p>凡大兵所至，其害甚于盗贼。盖盗贼人犹得而仇之，兵则人所不敢仇也。其少异于盗者，特不敢轻于杀人耳。甲寅岁，三藩作反，南征之士，养马<u>兖</u> 郡，鸡犬庐舍一空，妇女皆被淫污。时遭霪雨，田中潴水为湖，民无所匿，遂乘垣入高粱丛中。兵知之，裸体乘马，入水搜淫，鲜有遗脱。惟<u>张</u> 氏妇不伏，公然在家。有厨舍一所，夜与夫掘坎深数尺，积茅焉，覆以薄，加席其上，若可寝处。自炊灶下。有兵至，则出门应给之。二<u>蒙古</u> 兵强与淫。妇曰：“此等事，岂可对人行者！”其一微笑，啁嗻而出。妇与入室，指席使先登。薄折，兵陷。妇又另取席及薄覆其上，故立坎边，以诱来者。少间，其一复入。闻坎中号，不知何处。妇以手笑招之曰：“在此处。”兵踏席，又陷。妇乃益投以薪，掷火其中。火大炽，屋焚，妇乃呼救。火既熄，燔尸焦臭。人问之，妇曰：“两猪恐害于兵，故纳坎中耳。”由此离村数里，于大道旁并无树木处，携女红往坐烈日中。村去郡远，兵来率乘马，顷刻数至。笑语啁嗻，虽多不解，大约调弄之语。然去道不远，无一物可以蔽身，辄去，数日无患。一日，一兵至，甚无耻，就烈日中欲淫妇。妇含笑不甚拒，隐以针刺其马，马辄喷嘶，兵遂絷马股际，然后拥妇。妇出巨锥猛刺马项，马负痛奔骇。缰系股不得脱，曳驰数十里，同伍始代捉之。首躯不知处，缰上一股，俨然在焉。</p>
<p> <u>异史氏</u> 曰：巧计六出，不失身于悍兵。贤哉妇乎，慧而能贞！</p>
<h2 id='chapter_11_024'>于子游</h2>
<p>海滨人说：“一日，海中忽有高山出，居人大骇。一秀才寄宿渔舟，沽酒独酌。夜阑，一少年入，儒服儒冠，自称：‘<u>于子游</u> 。’言词风雅。秀才悦，便与欢饮。饮至中夜，离席言别。秀才曰：‘君家何处？玄夜茫茫，亦太自苦。’答云：‘仆非土著，以序近清明，将随大王上墓。眷口先行，大王姑留憩息，明日辰刻发矣。宜归，早治任也。’秀才亦不知大王何人。送至鹢首，跃身入水，拨剌而去，乃知为鱼妖也。次日，见山峰浮动，顷刻已没。始知山为大鱼，即所云大王也。”</p>
<p>俗传清明前，海中大鱼携儿女往拜其墓，信有之乎？<u>康熙</u> 初年，<u>莱</u> 郡潮出大鱼，鸣号数日，其声如牛。既死，荷担割肉者，一道相属。鱼大盈亩，翅尾皆具，独无目珠。眶深如井，水满之。割肉者误堕其中，辄溺死。或云：海中贬大鱼，则去其目，以目即夜光珠云。</p>
<h2 id='chapter_11_025'>男妾</h2>
<p>一官绅在<u>扬州</u> 买妾，连相数家，悉不当意。惟一媪寄居卖女，女十四五，丰姿姣好，又善诸艺。大悦，以重价购之。至夜，入衾，肤腻如脂。喜扪私处，则男子也。骇极，方致穷诘。盖买好僮，加意修饰，设局以骗人耳。黎明，遣家人寻媪，则已遁去无踪。中心懊丧，进退莫决。适<u>浙</u> 中同年某来访，因为告诉。某便索观，一见大悦，以原价赎之而去。</p>
<p> <u>异史氏</u> 曰：苟遇知音，即予以<u>南威</u> 不易。何事无知婆子，多作一伪境哉！</p>
<h2 id='chapter_11_026'>汪可受</h2>
<p> <u>湖广</u> <u>黄梅县</u> <u>汪可受</u> ，能记三生。一世为秀才，读书僧寺。僧有牝马产骡驹，爱而夺之。后死，冥王稽籍，怒其贪暴，罚使为骡偿寺僧。既生，僧爱护之，欲死无间。稍长，辄思投身涧谷，又恐负豢养之恩，冥罚益甚，遂安之。数年，孽满自毙，生一农人家。堕蓐能言，父母以为怪，杀之。乃生<u>汪秀才</u> 家。秀才近五旬，得男甚喜。<u>汪</u> 生而了了，但忆前生以早言死，遂不敢言。至三四岁，人皆以为痖。一日，父方为文，适有友人过访，投笔出应客。<u>汪</u> 入见父作，不觉技痒，代成之。父返见之，问：“何人来？”家人曰：“无之。”父大疑。次日，故书一题置几上，旋出，少间即返，翳行悄步而入，则见儿伏案间，稿已数行。忽睹父至，不觉出声，跪求免死。父喜，握手曰：“吾家止汝一人，既能文，家门之幸也，何自匿为？”由是益教之读。少年成进士，官至<u>大同</u> 巡抚。</p>
<h2 id='chapter_11_027'>牛犊</h2>
<p> <u>楚</u> 中一农人赴市归，暂休于途。有术人后至，止与倾谈。忽瞻农人曰：“子气色不祥，三日内当退财，受官刑。”农人曰：“某官税已完，生平不解争斗，刑何从至？”术人曰：“仆亦不知。但气色如此，不可不慎之也！”农人颇不深信，拱别而归。次日，牧犊于野，有驿马过，犊望见，误以为虎，直前触之，马毙。役报农人至官，官薄惩之，使偿其马。盖水牛见虎必斗，故贩牛者露宿，辄以牛自卫，遥见马过，急驱避之，恐其误触也。</p>
<h2 id='chapter_11_028'>王大</h2>
<p> <u>李信</u> ，博徒也。昼卧，忽见昔年博友<u>王大</u> 、<u>冯九</u> 来，邀与敖戏。<u>李</u> 亦忘其为鬼，欣然从之。既出，<u>王大</u> 往邀村中<u>周子明</u> ，<u>冯</u> 乃导<u>李</u> 先行，入村东庙中。少顷，<u>周</u> 果同<u>王</u> 至。<u>冯</u> 出叶子，约与撩零。<u>李</u> 曰：“仓卒无博赀，辜负盛邀，奈何？”<u>周</u> 亦云然。<u>王</u> 云：“<u>燕子谷</u> <u>黄八官人</u> 放利债，同往贷之，宜必诺允。”于是四人并去。飘忽间，至一大村。村中甲第连垣，<u>王</u> 指一门，曰：“此<u>黄公子</u> 家。”内一老仆出，<u>王</u> 告以意。仆即入白。旋出，奉公子命，请<u>王</u> 、<u>李</u> 相会。入见公子，年十八九，笑语蔼然。便以大钱一提付<u>李</u> ，曰：“知君悫直，无妨假贷。<u>周子明</u> 我不能信之也。”<u>王</u> 委曲代为请。公子要<u>李</u> 署保，<u>李</u> 不肯。<u>王</u> 从旁怂恿之，<u>李</u> 乃诺，亦授一千而出。便以付<u>周</u> ，具述公子之意，以激其必偿。</p>
<p>出谷，见一妇人来，则村中<u>赵</u> 氏妻，素喜争善骂。<u>冯</u> 曰：“此处无人，悍妇宜小祟之。”遂与<u>王</u> 捉返入谷。妇大号，<u>冯</u> 掬土塞其口。<u>周</u> 赞曰：“此等妇，只宜椓杙阴中！”<u>冯</u> 乃捋襟，以长石强纳之。妇若死。众乃散去，复入庙，相与博赌。</p>
<p>自午至夜分，<u>李</u> 大胜，<u>冯</u> 、<u>周</u> 赀皆空。<u>李</u> 因以厚赀增息悉付<u>王</u> ，使代偿<u>黄公子</u> 。<u>王</u> 又分给<u>周</u> 、<u>冯</u> ，局复合。居无何，闻人声纷拏，一人奔入，曰：“城隍老爷亲捉博者，今至矣！”众失色。<u>李</u> 舍钱逾垣而逃。众顾赀，皆被缚。既出，果见一神人坐马上，马后絷博徒二十余人。天未明，已至邑城，门启而入。至衙署，城隍南面坐，唤人犯上，执籍呼名。呼已，并令以利斧斫去将指，乃以墨朱各涂两目，游市三周讫。押者索贿而后去其墨朱，众皆赂之。独<u>周</u> 不肯，辞以囊空，押者约送至家而后酬之，亦不许。押者指之曰：“汝真铁豆，炒之不能爆也！”遂拱手去。<u>周</u> 出城，以唾湿袖，且行且拭，及河自照，墨朱未去，掬水盥之，坚不可下，悔恨而归。</p>
<p>先是，<u>赵</u> 氏妇以故至母家，日暮不归，夫往迎之。至谷口，见妇卧道周，睹状，知其遇鬼，去其泥塞，负之而归。渐醒能言，始知阴中有物，宛转抽拔而出，乃述其遭。<u>赵</u> 怒，遽赴邑宰，讼<u>李</u> 及<u>周</u> 。牒下，<u>李</u> 初醒，<u>周</u> 尚沉睡，状类死。宰以其诬控，笞<u>赵</u> 械妇，夫妻皆无理以自申。越日，<u>周</u> 醒，目眶忽变一赤一黑，大呼指痛。视之，筋骨已断，惟皮连之，数日寻堕。目上墨朱，深入肌理，见者无不掩笑。一日，见<u>王大</u> 来索负。<u>周</u> 厉声但言无钱，<u>王</u> 忿而去。家人问之，始知其故。共以神鬼无情，劝偿之。<u>周</u> 龈龈不可，且曰：“今日官宰皆左袒赖债者，阴阳应无二理，况赌债耶！”</p>
<p>次日，有二鬼来，谓<u>黄公子</u> 具呈在邑，拘赴质审。<u>李信</u> 亦见隶来，取作间证，二人一时并死。至村外相见，<u>王</u> 、<u>冯</u> 俱在。<u>李</u> 谓<u>周</u> 曰：“君尚带赤墨眼，敢见官耶？”<u>周</u> 仍以前言告。<u>李</u> 知其吝，乃曰：“汝既昧心，我请见<u>黄八官人</u> ，为汝还之。”遂共诣公子所。<u>李</u> 入而告以故，公子不可，曰：“负欠者谁，而取偿于子？”出以告<u>周</u> ，因谋出赀，假<u>周</u> 进之。<u>周</u> 益忿，语侵公子。鬼乃拘与俱行。无何，至邑，入见城隍。城隍呵曰：“无赖贼！涂眼犹在，又赖债耶！”<u>周</u> 曰：“<u>黄公子</u> 出利债，诱某博赌，遂被惩创。”城隍唤<u>黄</u> 家仆上，怒曰：“汝主人开场诱赌，尚讨债耶？”仆曰：“取赀时，公子不知其赌。公子家<u>燕子谷</u> ，捉获博徒在<u>观音庙</u> ，相去十余里。公子从无设局场之事。”城隍顾<u>周</u> 曰：“取赀悍不还，反被捏造！人之无良，至汝而极！”欲笞之。<u>周</u> 又诉其息重。城隍曰：“偿几分矣？”答云：“实尚未有所偿。”城隍怒曰：“本赀尚欠，而论息耶？”笞三十，立押偿主。二鬼押至家，索贿，不令即活，缚诸厕内，令示梦家人。家人焚楮锭二十提，火既灭，化为金二两、钱二千。<u>周</u> 乃以金酬债，以钱赂押者，遂释令归。既苏，臀创坟起，脓血崩溃，数月始痊。后<u>赵</u> 氏妇不敢复骂，而<u>周</u> 以四指带赤墨眼，赌如故。此以知博徒之非人矣！</p>
<p> <u>异史氏</u> 曰：世事之不平，皆由为官者矫枉之过正也。昔日富豪以倍称之息折夺良家子女，人无敢言者。不然，函刺一投，则官以三尺法左袒之。故昔之民社官，皆为势家役耳。迨后贤者鉴其弊，又悉举而大反之。有举人重赀作巨商者，衣锦厌粱肉，家中起楼阁、买良沃，而竟忘所自来。一取偿，则怒目相向。质诸官，官则曰：“我不为人役也。”是何异<u>懒残和尚</u> ，无工夫为俗人拭涕哉！余尝谓昔之官谄，今之官谬。谄者固可诛，谬者亦可恨也。放赀而薄其息，何尝专有益于富人乎？</p>
<p> <u>张石年</u> 宰<u>淄川</u> ，最恶博。其涂面游城，亦如冥法，刑不至堕指，而赌以绝。盖其为官，甚得钩距法。方簿书旁午时，每一人上堂，公偏暇，里居、年齿、家口、生业，无不絮絮问。问已，始劝勉令去。有一人完税缴单，自分无事，呈单欲下。公止之，细问一过，曰：“汝何博也？”其人力辨生平不解博。公笑曰：“腰中尚有博具。”搜之，果然。人以为神，而并不知其何术。</p>
<h2 id='chapter_11_029'>乐仲</h2>
<p> <u>乐仲</u> ，<u>西安</u> 人。父早丧，遗腹生<u>仲</u> 。母好佛，不茹荤酒。<u>仲</u> 既长，嗜饮善啖，窃腹诽母，每以肥甘劝进。母咄之。后母病，弥留，苦思肉。<u>仲</u> 急无所得肉，刲左股献之。病稍瘥，悔破戒，不食而死。<u>仲</u> 哀悼益切，以利刃益刲右股见骨。家人共救之，裹帛敷药，寻愈。心念母苦节，又恸母愚，遂焚所供佛像，立主祀母。醉后，辄对哀哭。年二十始娶，身犹童子。娶三日，谓人曰：“男女居室，天下之至秽，我实不为乐！”遂去妻。妻父<u>顾文渊</u> ，浼戚求返，请之三四，<u>仲</u> 必不可。迟半年，<u>顾</u> 遂醮女。<u>仲</u> 鳏居二十年，行益不羁：奴隶优伶皆与饮；里党乞求，不靳与；有言嫁女无釜者，揭灶头举赠之，自乃从邻借釜炊。诸无行者知其性，咸朝夕骗赚之。或以赌博无赀，对之欷歔，言追呼急，将鬻其子，<u>仲</u> 措税金如数，倾囊遗之。及租吏登门，自始典质营办。以故，家日益落。</p>
<p>先是，<u>仲</u> 殷饶，同堂子弟争奉事之，凡有任其取携，莫之较。及<u>仲</u> 蹇落，存问绝少。<u>仲</u> 旷达，不为意。值母忌辰，<u>仲</u> 适病，不能上墓，欲遣子弟代祀，诸子弟皆谢以故。<u>仲</u> 乃酹诸室中，对主号痛，无嗣之戚，颇萦怀抱，因而病益剧。瞀乱中，觉有人抚摩之，目微启，则母也。惊问：“何来？”母曰：“缘家中无人上墓，故来就享，即视汝病。”问：“母向居何所？”母曰：“南海。”抚摩既已，遍体生凉。开目四顾，渺无一人，病瘥。</p>
<p>既起，思朝南海。会邻村有结香社者，即卖田十亩，挟赀求偕。社人嫌其不洁，共摈绝之。乃随从同行。途中牛酒薤蒜不戒，众更恶之，乘其醉睡，不告而去。<u>仲</u> 即独行。至<u>闽</u> 遇友人邀饮，有名妓<u>琼华</u> 在座。适言南海之游，<u>琼华</u> 愿附以行。<u>仲</u> 喜，即待趣装，遂与俱发。虽寝食与共，而毫无所私。既至南海，社中人见其载妓而至，更非笑之，鄙不与同朝。<u>仲</u> 与<u>琼华</u> 知其意，乃任其先拜而后拜之。众拜时，恨无现示。及二人拜，方投地，忽见遍海皆莲花，花上璎珞垂珠。<u>琼</u> <u>华</u> 见为菩萨，<u>仲</u> 见花朵上皆其母。因急呼奔母，跃入从之。众见万朵莲花，悉变霞彩，障海如锦。少间，云静波澄，一切都杳，而<u>仲</u> 犹身在海岸。亦不自解其何以得出，衣履并无沾濡。望海大哭，声震岛屿。<u>琼华</u> 挽劝之，怆然下刹，命舟北渡。</p>
<p>途中有豪家招<u>琼华</u> 去，<u>仲</u> 独憩逆旅。有童子方八九岁，丐食肆中，貌不类乞儿。细诘之，则被逐于继母。心怜之。儿依依左右，苦求拔拯，<u>仲</u> 遂携与俱归。问其姓氏，则曰：“<u>阿辛</u> ，姓<u>雍</u> ，母<u>顾</u> 氏。尝闻母言：适<u>雍</u> 六月，遂生余。余本<u>乐</u> 姓。”<u>仲</u> 大惊。自疑生平一度，不应有子。因问<u>乐</u> 居何乡，答云：“不知。但母没时，付一函书，嘱勿遗失。”仲急索书。视之，则当年与<u>顾</u> 家离婚书也。惊曰：“真吾儿也！”审其年月良确，颇慰心愿。然家计日疏，居二年，割亩渐尽，竟不能畜僮仆。</p>
<p>一日，父子方自炊，忽有丽人入，视之，则<u>琼华</u> 也。惊问：“何来？”笑曰：“业作假夫妻，何又问也？向不即从者，徒以有老妪在，今已死。顾念不从人，无以自庇；从人，则又无以自洁。计两全者，无如从君，是以不惮千里。”遂解装代儿炊。<u>仲</u> 良喜。至夜，父子同寝如故，另治一室居<u>琼华</u> 。儿母之，<u>琼华</u> 亦善抚儿。戚党闻之，皆<u>仲</u> ，两人皆乐受之。客至，<u>琼华</u> 悉为治具，<u>仲</u> 亦不问所自来。<u>琼华</u> 渐出金珠，赎故产，广置婢仆马牛，日益繁盛。<u>仲</u> 每谓<u>琼华</u> 曰：“我醉时，卿当避匿，勿使我见。”<u>华</u> 笑诺之。一日，大醉，急唤<u>琼华</u> 。<u>华</u> 艳妆出。<u>仲</u> 睨之良久，大喜，蹈舞若狂，曰：“吾悟矣！”顿醒。觉世界光明，所居庐舍，尽为琼楼玉宇，移时始已。从此不复饮市上，惟日对<u>琼华</u> 饮。<u>琼华</u> 茹素，以茶茗侍。</p>
<p>一日，微醺，命<u>琼华</u> 按股，见股上刲痕，化为两朵赤菡萏，隐起肉际，奇之。<u>仲</u> 笑曰：“卿视此花放后，二十年假夫妻分手矣。”<u>琼华</u> 信之。既为<u>阿辛</u> 完婚，<u>琼华</u> 渐以家付新妇，与<u>仲</u> 别院居。子妇三日一朝，事非疑难不以告。役二婢，一温酒，一瀹茗而已。一日，<u>琼华</u> 至儿所，儿媳咨白良久，共往见父。入门，见父白足坐榻上。闻声，开眸微笑曰：“母子来大好！”即复瞑。<u>琼华</u> 大惊曰：“君欲何为？”视其股上，莲花大放。试之，气已绝。急以两手捻合其花，且祝曰：“妾千里从君，大非容易。为君教子训妇，亦有微劳。即差二三年，何不一少待也？”移时，<u>仲</u> 忽开眸笑曰：“卿自有卿事，何必又牵一人作伴也？无已，姑为卿留。”<u>琼华</u> 释手，则花已复合。于是言笑如初。</p>
<p>积三年余，<u>琼华</u> 年近四旬，犹如二十许人。忽谓<u>仲</u> 曰：“凡人死后，被人捉头舁足，殊不雅洁。”遂命工治双槥。<u>辛</u> 骇问之，答云：“非汝所知。”工既竣，沐浴妆竟，命子及妇曰：“我将死矣。”<u>辛</u> 泣曰：“数年赖母经纪，始不冻馁。母尚未得一享安逸，何遂舍儿而去？”曰：“父种福而子享，奴婢牛马，皆骗债者填偿汝父，我无功焉。我本散花天女，偶涉凡念，遂谪人间三十余年，今限已满。”遂登木自入。再呼之，双目已含。<u>辛</u> 哭告父，父不知何时已僵，衣冠俨然。号恸欲绝。入棺，并停堂中，数日未殓，冀其复返。光明生于股际，照彻四壁。<u>琼华</u> 棺内则香雾喷溢，近舍皆闻。棺既合，香光遂渐减。</p>
<p>既殡，<u>乐</u> 氏诸子弟觊觎其有，共谋逐<u>辛</u> 。讼诸官，官莫能辨，拟以田产半给诸<u>乐</u> 。<u>辛</u> 不服，以词质郡，久不决。初，<u>顾</u> 嫁女于<u>雍</u> ，经年余，<u>雍</u> 流寓于<u>闽</u> ，音耗遂绝。<u>顾</u> 老无子，苦忆女，诣婿，则女死甥逐。告官。<u>雍</u> 惧，赂<u>顾</u> ，不受，必欲得甥。穷觅不得。一日，<u>顾</u> 偶于途中，见彩舆过，避道左。舆中一美人呼曰：“若非<u>顾翁</u> 耶？”<u>顾</u> 诺。女子曰：“汝甥即吾子，现在<u>乐</u> 家，勿讼也。甥方有难，宜急往。”<u>顾</u> 欲详诘，舆已去远。<u>顾</u> 乃受赂入<u>西安</u> 。至，则讼方沸腾。<u>顾</u> 自投官，言女大归日、再醮日，及生子年月，历历甚悉。诸<u>乐</u> 皆被杖逐，案遂结。及归，述其见美人之日，即<u>琼华</u> 没日也。<u>辛</u> 为<u>顾</u> 移家，授庐赠婢。六十余，生一子，<u>辛</u> 顾恤之。</p>
<p> <u>异史氏</u> 曰：断荤戒酒，佛之似也。烂熳天真，佛之真也。<u>乐仲</u> 对丽人，直视之为香洁道伴，不作温柔乡观也。寝处三十年，若有情、若无情，此为菩萨真面目，世中人乌得而测之哉！</p>
<h2 id='chapter_11_030'>香玉</h2>
<p> <u>劳山</u> <u>下清宫</u> ，耐冬高二丈，大数十围，牡丹高丈余，花时璀璨似锦。<u>胶州</u> <u>黄生</u> ，舍读其中。一日，自窗中见女郎，素衣掩映花间。心疑观中焉得此？趋出，已遁去。自此屡见之。遂隐身丛树中，以伺其至。未几，女郎又偕一红裳者来，遥望之，艳丽双绝。行渐近，红裳者却退，曰：“此处有生人！”生暴起。二女惊奔，袖裙飘拂，香风洋溢，追过短墙，寂然已杳。爱慕弥切，因题句树下云：</p>
<p class="kindle-cn-poem-center">无限相思苦，含情对短窗。</p>
<p class="kindle-cn-poem-center">恐归<u>沙吒利</u> ，何处觅无双？</p>
<p class="kindle-cn-para-no-indent">归斋冥想，女郎忽入，惊喜承迎。女笑曰：“君汹汹似强寇，使人恐怖。不知君乃骚雅士，无妨相见。”生略叩生平，曰：“妾小字<u>香玉</u> ，隶籍<u>平康巷</u> 。被道士闭置山中，实非所愿。”生问：“道士何名？当为卿一涤此垢。”女曰：“不必，彼亦未敢相逼。借此与风流士长作幽会，亦佳。”问：“红衣者谁？”曰：“此名<u>绛雪</u> ，乃妾义姊。”遂相狎。及醒，曙色已红。女急起，曰：“贪欢忘晓矣。”着衣易履，且曰：“妾酬君作，勿笑：‘良夜更易尽，朝暾已上窗。愿如梁上燕，栖处自成双。”’生握腕曰：“卿秀外惠中，令人爱而忘死。顾一日之去，如千里之别。卿乘间当来，勿待夜也。”女诺之。由此夙夜必偕。每使邀<u>绛雪</u> 来，辄不至，生以为恨。女曰：“<u>绛姊</u> 性殊落落，不似妾情痴也。当从容劝驾，不必过急。”</p>
<p>一夕，女惨然入，曰：“君<u>陇</u> 不能守，尚望<u>蜀</u> 耶？今长别矣。”问：“何之？”以袖拭泪，曰：“此有定数，难为君言。昔日佳作，今成谶语矣。‘佳人已属<u>沙吒利</u> ，义士今无<u>古押衙</u> ’，可为妾咏。”诘之，不言，但有呜咽。竟夜不眠，早旦而去。生怪之。次日，有<u>即墨</u> <u>蓝</u> 氏，入宫游瞩，见白牡丹，悦之，掘移径去。生始悟<u>香玉</u> 乃花妖也，怅惋不已。过数日，闻<u>蓝</u> 氏移花至家，日就萎悴。恨极，作哭花诗五十首，日日临穴涕洟。</p>
<p>一日，凭吊方返，遥见红衣人，挥涕穴侧。从容近就，女亦不避。生因把袂，相向汍澜。已而挽请入室，女亦从之。叹曰：“童稚姊妹，一朝断绝！闻君哀伤，弥增妾恸。泪堕九泉，或当感诚再作。然死者神气已散，仓卒何能与吾两人共谈笑也。”生曰：“小生薄命，妨害情人，当亦无福可消双美。曩频烦<u>香玉</u> 道达微忱，胡再不临？”女曰：“妾以年少书生，什九薄倖，不知君固至情人也。然妾与君交，以情不以淫。若昼夜狎昵，则妾所不能矣。”言已，告别。生曰：“<u>香玉</u> 长离，使人寝食俱废。赖卿少留，慰此怀思，何决绝如此！”女乃止，过宿而去。数日不复至。冷雨幽窗，苦怀<u>香玉</u> ，辗转床头，泪凝枕席。揽衣更起，挑灯复踵前韵曰：</p>
<p class="kindle-cn-poem-center">山院黄昏雨，垂帘坐小窗。</p>
<p class="kindle-cn-poem-center">相思人不见，中夜泪双双。</p>
<p class="kindle-cn-para-no-indent">诗成自吟。忽窗外有人曰：“作者不可无和。”听之，<u>绛雪</u> 也。启户内之。女视诗，即续其后曰：</p>
<p class="kindle-cn-poem-center">连袂人何处？孤灯照晚窗。</p>
<p class="kindle-cn-poem-center">空山人一个，对影自成双。</p>
<p class="kindle-cn-para-no-indent">生读之泪下，因怨相见之疏。女曰：“妾不能如<u>香玉</u> 之热，但可少慰君寂寞耳。”生欲与狎，曰：“相见之欢，何必在此。”于是至无聊时，女辄一至。至则宴饮唱酬，有时不寝遂去，生亦听之。谓曰：“<u>香玉</u> 吾爱妻，<u>绛雪</u> 吾良友也。”每欲相问：“卿是院中第几株？乞早见示，仆将抱植家中，免似<u>香玉</u> 被恶人夺去，贻恨百年。”女曰：“故土难移，告君亦无益也。妻尚不能终从，况友乎！”生不听，捉臂而出，每至牡丹下，辄问：“此是卿否？”女不言，掩口笑之。</p>
<p>旋生以腊归过岁。至二月间，忽梦<u>绛雪</u> 至，愀然曰：“妾有大难！君急往，尚得相见，迟无及矣。”醒而异之，急命仆马，星驰至山。则道士将建屋，有一耐冬，碍其营造，工师将纵斤矣。生急止之。入夜，<u>绛雪</u> 来谢。生笑曰：“向不实告，宜遭此厄！今已知卿，如卿不至，当以艾炷相炙。”女曰：“妾固知君如此，曩故不敢相告也。”坐移时，生曰：“今对良友，益思艳妻。久不哭<u>香玉</u> ，卿能从我哭乎？”二人乃往，临穴洒涕。更余，<u>绛雪</u> 收泪劝止。又数夕，生方寂坐，<u>绛雪</u> 笑入曰：“报君喜信：花神感君至情，俾<u>香玉</u> 复降宫中。”生问：“何时？”答曰：“不知，约不远耳。”天明下榻，生嘱曰：“仆为卿来，勿长使人孤寂。”女笑诺。两夜不至。生往抱树，摇动抚摩，频唤，无声。乃返，对灯团艾，将往灼树。女遽入，夺艾弃之，曰：“君恶作剧，使人创痏，当与君绝矣！”生笑拥之。坐未定，<u>香玉</u> 盈盈而入。生望见，泣下流离，急起把握。<u>香玉</u> 以一手握<u>绛雪</u> ，相对悲哽。及坐，生把之觉虚，如手自握，惊问之。<u>香玉</u> 泫然曰：“昔，妾花之神，故凝；今，妾花之鬼，故散也。今虽相聚，勿以为真，但作梦寐观可耳。”<u>绛雪</u> 曰：“妹来大好！我被汝家男子纠缠死矣。”遂去。</p>
<p> <u>香玉</u> 款笑如前，但偎傍之间，彷佛一身就影。生悒悒不乐，<u>香玉</u> 亦俯仰自恨。乃曰：“君以白蔹屑，少杂硫黄，日酹妾一杯水，明年此日报君恩。”别去。明日，往观故处，则牡丹萌生矣。生乃日加培植，又作雕栏以护之。<u>香玉</u> 来，感激倍至。生谋移植其家，女不可，曰：“妾弱质，不堪复戕。且物生各有定处，妾来原不拟生君家，违之反促年寿。但相怜爱，合好自有日耳。”生恨<u>绛雪</u> 不至。<u>香玉</u> 曰：“必欲强之使来，妾能致之。”乃与生挑灯至树下，取草一茎，布掌作度，以度树本，自下而上，至四尺六寸，按其处，使生以两爪齐搔之。俄见<u>绛雪</u> 从背后出，笑骂曰：“婢子来，助<u>桀</u> 为虐耶！”牵挽并入。<u>香玉</u> 曰：“姊勿怪！暂烦陪侍郎君，一年后不相扰矣。”从此遂以为常。</p>
<p>生视花芽，日益肥茂，春尽，盈二尺许。归后，以金遗道士，嘱令朝夕培养之。次年四月至宫，则花一朵，含苞未放。方流连间，花摇摇欲拆，少时已开，花大如盘，俨然有小美人坐蕊中，裁三四指许，转瞬飘然欲下，则<u>香玉</u> 也。笑曰：“妾忍风雨以待君，君来何迟也！”遂入室。<u>绛雪</u> 亦至，笑曰：“日日代人作妇，今幸退而为友。”遂相谈。至中夜，<u>绛雪</u> 乃去。二人同寝，款洽一如从前。</p>
<p>后生妻卒，遂入山，不复归。是时，牡丹已大如臂。生每指之曰：“我他日寄魂于此，当生卿之左。”二女笑曰：“君勿忘之。”后十余年，忽病。其子至，对之而哀。生笑曰：“此我生期，非死期也，何哀为！”谓道士曰：“他日牡丹下有赤芽怒生，一放五叶者，即我也。”遂不复言。子舆之归家，即卒。次年，果有肥芽突出，叶如其数。道士以为异，益灌溉之。三年，高数尺，大拱把，但不花。老道士死，其弟子不知爱惜，斫去之。白牡丹亦憔悴死，无何，耐冬亦死。</p>
<p> <u>异史氏</u> 曰：情之至者，鬼神可通。花以鬼从，而人以魂寄，非其结于情者深耶？一去而两殉之，即非坚贞，亦为情死矣。人不能贞，亦其情之不笃耳。<u>仲尼</u> 读<span class="kindle-cn-specialtext-double">唐棣</span> 而曰“未思”，信矣哉！</p>
<h2 id='chapter_11_031'>三仙</h2>
<p>一士人赴试<u>金陵</u> ，经<u>宿迁</u> ，遇三秀才，谈论超旷，遂与沽酒款洽。各表姓字：一<u>介秋衡</u> ，一<u>常丰林</u> ，一<u>麻西池</u> 。纵饮甚乐，不觉日暮。<u>介</u> 曰：“未修地主之仪，忽叨盛馔，于理不当。茅茨不远，可便下榻。”<u>常</u> 、<u>麻</u> 并起捉裾，唤仆相将俱去。至邑北山，忽睹庭院，门绕清流。既入，舍宇清洁。呼童张灯，又命安置从人。<u>麻</u> 曰：“昔日以文会友，今场期伊迩，不可虚此良夜。请拟四题，命阄各拈其一，文成方饮。”众从之。各拟一题，写置几上，拾得者就案构思。二更未尽，皆已脱稿，迭相传视。秀才读三作，深为倾倒，草录而怀藏之。主人进良酝，巨杯促釂，不觉醺醉。主人乃导客就别院寝。客醉不暇解履，和衣而卧。及醒，红日已高，四顾并无院宇，主仆卧山谷中。大骇。见傍有一洞，水涓涓流。自讶迷惘。视怀中，则三作俱存，下山问土人，始知为“三仙洞”。盖洞中有蟹、蛇、虾蟆三物，最灵，时出游，人往往见之。士人入闱，三题即仙作，以是擢解。</p>
<h2 id='chapter_11_032'>鬼隶</h2>
<p> <u>历城县</u> 二隶，奉邑令<u>韩承宣</u> 命，营干他郡，岁暮方归。途遇二人，装饰亦类公役，同行话言。二人自称郡役。隶曰：“<u>济</u> 城快皂，相识十有八九，二君殊昧生平。”二人云：“实相告：我城隍鬼隶也。今将以公文投<u>东岳</u> 。”隶问：“公文何事？”答云：“<u>济南</u> 大劫，所报者，杀人之名数也。”惊问其数，曰：“亦不甚悉，约近百万。”隶问其期，答以“正朔”。二隶惊顾，计到郡正值岁除，恐罹于难，迟留恐贻谴责。鬼曰：“违误限期罪小，入遭劫数祸大。宜他避，姑勿归。”隶从之。未几，北兵大至，屠<u>济南</u> ，扛尸百万。二人亡匿得免。</p>
<h2 id='chapter_11_033'>王十</h2>
<p> <u>高苑</u> 民<u>王十</u> ，负盐于<u>博兴</u> ，夜为二人所获。意为土商之逻卒也，舍盐欲遁，足苦不前，遂被缚。哀之。二人曰：“我非盐肆中人，乃鬼卒也。”<u>十</u> 惧，乞一至家，别妻子。不许，曰：“此去亦未便即死，不过暂役耳。”<u>十</u> 问：“何事？”曰：“冥中新阎王到任，见<u>奈河</u> 淤平，十八狱坑厕俱满，故捉三种人淘河：小偷、私铸、私盐。又一等人使涤厕：乐户也。”</p>
<p> <u>十</u> 从去，入城郭，至一官署，见阎罗在上，方稽名籍。鬼禀曰：“捉一私贩<u>王十</u> 至。”阎罗视之，怒曰：“私盐者，上漏国税，下蠹民生者也。若世之暴官奸商所指为私盐者，皆天下之良民。贫人揭锱铢之本，求升斗之息，何为私哉！”罚二鬼市盐四斗，并<u>十</u> 所负，代运至家。留<u>十</u> ，授以蒺藜骨朵，令随诸鬼督河工。鬼引<u>十</u> 去，至<u>奈河</u> 边，见河内人夫续如蚁。又视河水浑赤，臭不可闻。淘河者皆赤体持畚锸，出没其中。朽骨腐尸，盈筐负舁而出，深处则灭顶求之。惰者辄以骨朵击背股。同监者以香绵丸如巨菽，使含口中，乃近岸。见<u>高苑</u> 肆商，亦在其中。<u>十</u> 独苛遇之，入河楚背，上岸敲股。商惧，常没身水中，<u>十</u> 乃已。经三昼夜，河夫半死，河工亦竣。前二鬼仍送至家，豁然而苏。先是，<u>十</u> 负盐未归，天明，妻启户，则盐两囊置庭中，而<u>十</u> 久不至。使人遍觅之，则死途中。舁之而归，奄有微息，不解其故。乃醒，始言之。肆商亦于前日死，至是始苏。骨朵击处，皆成巨疽，浑身腐溃，臭不可近。<u>十</u> 故诣之，望见<u>十</u> ，犹缩首衾中，如在<u>奈河</u> 状。一年始愈，不复为商矣。</p>
<p> <u>异史氏</u> 曰：盐之一道，朝廷之所谓私，乃不从乎公者也；官与商之所谓私，乃不从乎其私者也。近日<u>齐</u> 、<u>鲁</u> 新规，土商随在设肆，各限疆域。不惟此邑之民，不得去之彼邑，即此肆之民，不得去之彼肆。而肆中则潜设饵以钓他邑之民：其售于他邑，则廉其直；而售诸土人，则倍其价以昂之。而又设逻于道，使境内之人，皆不得逃吾网。其有境内冒他邑以来者，法不宥。彼此互相钓，而越肆假冒之愚民益多。一被逻获，则先以刀杖残其胫股，而后送诸官。官则桎梏之，是名“私盐”。呜呼！冤哉！漏数万之税非私，而负升斗之盐则私之；本境售诸他境非私，而本境买诸本境则私之。冤矣！律中“盐法”最严，而独于贫难军民，背负易食者，不之禁。今则一切不禁，而专杀此贫难军民！且夫贫难军民，妻子嗷嗷，上守法而不盗，下知耻而不倡，不得已，而揭十母而求一子。使邑尽此民，即“夜不闭户”可也，非天下之良民乎哉！彼肆商者，不但使之淘<u>奈河</u> ，直当使涤狱厕耳！而官于春秋节，受其斯须之润，遂以三尺法助使杀吾良民。然则为贫民计，莫若为盗及私铸耳：盗者白昼劫人，而官若聋；铸者炉火亘天，而官若瞽；即异日淘河，尚不至如负贩者所得无几，而官刑立至也。呜呼！上无慈惠之师，而听奸商之法，日变日诡，奈何不顽民日生，而良民日死哉！</p>
<p>各邑肆商，旧例以若干石盐赀，岁奉本县，名日“食盐”。又逢节序，具厚仪。商以事谒官，官则礼貌之，坐与语，或茶焉。送盐贩至，重惩不遑。<u>张</u> 公<u>石年</u> 令<u>淄川</u> ，肆商来见，循旧规，但揖不拜。公怒曰：“前令受汝贿，故不得不隆汝礼；我市盐而食，何物商人，敢公堂抗礼乎！”捋袴将笞。商叩头谢过，乃释之。后肆中获二负贩者，其一逃去，其一被执到官。公问：“贩者二人，其一焉往？”贩者曰：“逃去矣。”公曰：“汝腿病不能奔耶？”曰：“能奔。”公曰：“既被捉，必不能奔。果能，可起试奔，验汝能否。”其人奔数步欲止，公曰：“奔勿止！”其人疾奔，竟出公门而去。见者皆笑。公爱民之事不一，此其闲情，邑人犹乐诵之。</p>
<h2 id='chapter_11_034'>大男</h2>
<p> <u>奚成列</u> ，<u>成都</u> 士人也，有一妻一妾。妾<u>何</u> 氏，小字<u>昭容</u> 。妻早没，继娶<u>申氏</u> ，性妒，虐遇<u>何</u> ，因并及<u>奚</u> ，终日哓聒，恒不聊生。<u>奚</u> 怒，亡去。去后，<u>何</u> 生一子<u>大男</u> 。<u>奚</u> 去不返，<u>申</u> 摈<u>何</u> 不与同炊，计日授粟。<u>大男</u> 渐长，用不给，<u>何</u> 纺绩佐食。<u>大男</u> 见塾中诸儿吟诵，亦欲读。母以其太稚，姑送诣读。<u>大男</u> 慧，所读倍诸儿。师奇之，愿不索束脩，<u>何</u> 乃使从师，薄相酬。积二三年，经书全通。一日归，谓母曰：“塾中五六人，皆从父乞钱买饼，我何独无？”母曰：“待汝长，告汝知。”<u>大男</u> 曰：“今方七八岁，何时长也？”母曰：“汝往塾，路经<u>关帝</u> 庙，当拜之，祐汝速长。”<u>大男</u> 信之，每过必入拜。母知之，问曰：“汝所祝何词？”笑云：“但祝明年便使我如十六七岁。”母笑之。然<u>大男</u> 学与躯长并速，至十岁，便如十三四岁者，其所为文竟成章。一日，谓母曰：“昔谓我壮大，当告父处，今可矣。”母曰：“尚未，尚未。”又年余，居然成人，研诘益频，母乃缅述之。<u>大男</u> 悲不自胜，欲往寻父。母曰：“儿太幼，汝父存亡未知，何遽可寻？”<u>大男</u> 无言而去，至午不归。往塾问师，则辰餐未复。母大惊，出赀佣役，到处冥搜，杳无踪迹。</p>
<p> <u>大男</u> 出门，循途奔去，茫然不知何往。适遇一人将如<u>夔州</u> ，言姓<u>钱</u> 。<u>大男</u> 丐食相从。<u>钱</u> 病其缓，为赁代步，资斧耗竭。至<u>夔</u> ，同食，<u>钱</u> 阴投毒食中，<u>大男</u> 瞑不觉。<u>钱</u> 载至大刹，托为己子，偶病绝赀，卖诸僧。僧见其丰姿秀异，争购之。<u>钱</u> 得金竟去。僧饮之，略醒。长老知而诣视，奇其相，研诘，始得颠末。甚怜之，赠赀使去。有<u>泸州</u> <u>蒋秀才</u> ，下第归，途中问得故，嘉其孝，携与同行。至<u>泸</u> ，主其家。月余，遍加谘访。或言<u>闽</u> 商有<u>奚</u> 姓者，乃辞<u>蒋</u> ，欲之<u>闽</u> 。<u>蒋</u> 赠以衣履，里党皆敛赀助之。途遇二布客，欲往<u>福清</u> ，邀与同侣。行数程，客窥囊金，引至空所，絷其手足，解夺而去。适有<u>永福</u> <u>陈翁</u> 过其地，脱其缚，载归其家。翁豪富，诸路商贾，多出其门，翁嘱南北客代访<u>奚</u> 耗，留<u>大男</u> 伴诸儿读。<u>大男</u> 遂住翁家，不复游。然去家愈远，音益梗矣。</p>
<p> <u>何昭容</u> 孤居三四年，<u>申氏</u> 减其费，抑勒令嫁。<u>何</u> 志不摇。<u>申</u> 强卖于<u>重庆</u> 贾，贾劫取而去。至夜，以刀自劙。贾不敢逼，俟创瘥，又转鬻于<u>盐亭</u> 贾。至<u>盐亭</u> ，自刺心头，洞见脏腑。贾大惧，敷以药。创平，求为尼。贾曰：“我有商侣，身无淫具，每欲得一人主缝纫。此与作尼无异，亦可少偿吾值。”<u>何</u> 诺。贾舆送去。入门，主人趋出，则<u>奚生</u> 也。盖<u>奚</u> 已弃儒为商，贾以其无妇，故赠之也。相见悲骇，各述苦况，始知有儿寻父未归。<u>奚</u> 乃嘱诸客旅，侦察<u>大男</u> 。而<u>昭容</u> 遂以妾为妻矣。然自历艰苦，疴痛多疾，不能操作，劝<u>奚</u> 纳妾。<u>奚</u> 鉴前祸，不从所请。<u>何</u> 曰：“妾如争床笫者，数年来固已从人生子，尚得与君有今日耶？且人加我者，隐痛在心，岂及诸身而自蹈之？”<u>奚</u> 乃嘱客侣，为买三十余老妾。逾半年，客果为买妾归。入门，则妻<u>申氏</u> 。各相骇异。</p>
<p>先是，<u>申</u> 独居年余，兄<u>苞</u> 劝令再适。<u>申</u> 从之。惟田产为子侄所阻，不得售。鬻诸所有，积数百金，携归兄家。有<u>保宁</u> 贾，闻其富有奁资，以多金啖<u>苞</u> ，赚娶之。而贾老废不能人。<u>申</u> 怨兄，不安于室，悬梁投井，不堪其扰。贾怒，搜括其赀，将卖作妾，闻者皆嫌其老。贾将适<u>夔</u> ，乃载与俱去。遇<u>奚</u> 同肆，适中其意，遂货之而去。既见<u>奚</u> ，惭惧不出一语。<u>奚</u> 问同肆商，略知梗概。因曰：“使遇健男，则在<u>保宁</u> ，无再见之期，此亦数也。然今日我买妾，非娶妻，可先拜<u>昭容</u> ，修嫡庶礼。”<u>申</u> 耻之。<u>奚</u> 曰：“昔日汝作嫡，何如哉！”<u>何</u> 劝止之。<u>奚</u> 不可，操杖临逼。<u>申</u> 不得已，拜之。然终不屑承奉，但操作别室。<u>何</u> 悉优容之，亦不忍课其勤惰。<u>奚</u> 每与<u>昭容</u> 谈，辄使役使其侧，<u>何</u> 更代以婢，不听前。</p>
<p>会<u>陈</u> 公<u>嗣宗</u> 宰<u>盐亭</u> 。<u>奚</u> 与里人有小争，里人以逼妻作妾揭讼<u>奚</u> 。公不准理，叱逐之。<u>奚</u> 喜，方与<u>何</u> 窃颂公德。一漏既尽，僮呼叩扉，入报曰：“邑令公至。”<u>奚</u> 骇极，急觅衣履，则公已至寝门，益骇，不知所为。<u>何</u> 审之，急出曰：“是吾儿也！”遂哭。公乃伏地悲哽。盖<u>大男</u> 从<u>陈翁</u> 姓，业为官矣。初，公至自都，迂道过故里，始知两母皆醮，伏膺哀痛。族人知<u>大男</u> 已贵，反其田庐。公留仆营造，冀父复还。既而授任<u>盐亭</u> ，又欲弃官寻父，<u>陈翁</u> 苦劝止之。会有卜者，使筮焉。卜者曰：“小者居大，少者为长；求雄得雌，求一得两：为官吉。”公乃之任。为不得亲，居官不茹荤酒。是日，得里人状，睹<u>奚</u> 姓名，疑之，阴遣内使细访，果父。乘夜微行而出。见母，益信卜者之神。临去，嘱勿播，出金二百，启父办装归里。父抵家，门户一新，广畜仆马，居然大家矣。<u>申</u> 见<u>大男</u> 贵盛，益自敛。兄<u>苞</u> 不愤，告官，为妹争嫡。官廉得其情，怒曰：“贪赀劝嫁，已更二夫，尚何颜争昔年嫡庶耶！”重笞<u>苞</u> 。由此名分益定。而<u>申</u> 妹<u>何</u> ，<u>何</u> 姊之，衣服饮食，悉不自私。<u>申</u> 初惧其复仇，今益愧悔。<u>奚</u> 亦忘其旧恶，俾内外皆呼以太母，但诰命不及耳。</p>
<p> <u>异史氏</u> 曰：颠倒众生，不可思议，何造物之巧也！<u>奚</u> 生不能自立于妻妾之间，一碌碌庸人耳。苟非孝子贤母，乌能有此奇合，坐享富贵以终身哉！</p>
<h2 id='chapter_11_035'>外国人</h2>
<p>己巳秋，<u>岭南</u> 从外洋飘一巨艘来，上有十一人，衣鸟羽，文采璀璨。自言：“<u>吕宋国</u> 人。遇风覆舟，数十人皆死，惟十一人附巨木，飘至大岛得免。凡五年，日撄鸟虫而食，夜伏石洞中，织羽为帆。忽又飘一舟至，橹帆皆无，盖亦海中碎于风者，于是附之将返。又被大风引至<u>澳门</u> 。”巡抚题疏，送之还国。</p>
<h2 id='chapter_11_036'>韦公子</h2>
<p> <u>韦公子</u> ，<u>咸阳</u> 世家，放纵好淫，婢妇有色，无不私者。尝载金数千，欲尽览天下名妓，凡繁丽之区，无不至。其不甚佳者，信宿即去；当意，则作百日留。叔亦名宦，休致归，怒其行，延明师置别业，使与诸公子键户读。公子夜伺师寝，逾垣归，迟明而返，以为常。一夜，失足折肱，师始知之。告公，公益施夏楚，俾不能起而始药之。及愈，公与之约：能读倍诸弟，文字佳，出勿禁；若私逸，挞如前。然公子最慧，读常过程。数年，中乡榜。欲自败约，公箝制之。赴都，以老仆从，授日记籍，使志其言动，故数年无过行。后成进士，公乃稍弛其禁。公子或将有作，惟恐公闻，入曲巷中，辄托姓<u>魏</u> 。</p>
<p>一日，过<u>西安</u> ，见优僮<u>罗惠卿</u> ，年十六七，秀丽如好女，悦之。夜留缱绻，赠贻丰隆。闻其新娶妇尤韵妙，私示意<u>惠卿</u> 。<u>惠卿</u> 无难色，夜果携妇至，三人共一榻。留数日，眷爱臻至，谋与俱归。问其家口，答云：“母早丧，父存。某原非<u>罗</u> 姓。母少服役于<u>咸阳</u> <u>韦</u> 氏，卖至<u>罗</u> 家，四月即生余。倘得从公子去，亦可察其音耗。”公子惊问母姓，曰：“姓<u>吕</u> 。”生骇极，汗下浃体，盖其母即生家婢也。生无言。时天已明，厚赠之，劝令改业。伪托他适，约归时召致之，遂别去。</p>
<p>后令<u>苏州</u> ，有乐妓<u>沈韦娘</u> ，雅丽绝伦，爱留与狎。戏曰：“卿小字取‘春风一曲<u>杜韦娘</u> ’耶？”答曰：“非也。妾母十七为名妓，有<u>咸阳</u> 公子，与公同姓，留三月，订盟昏娶。公子去，八月生妾，因名<u>韦</u> ，实妾姓也。公子临别时，赠黄金鸳鸯，今尚在。一去竟无音耗，妾母以是愤悒死。妾三岁，受抚于<u>沈媪</u> ，故从其姓。”公子闻言，愧恨无以自容，默移时，顿生一策。忽起挑灯，唤<u>韦娘</u> 饮，暗置鸩毒杯中。<u>韦娘</u> 才下咽，溃乱呻嘶。众集视，则已毙矣。呼优人至，付以尸，重赂之。而<u>韦娘</u> 所与交好者尽势家，闻之，皆不平，贿激优人，讼于上官。生惧，泻橐弥缝，卒以浮躁免官。</p>
<p>归家，年才三十八，颇悔前行。而妻妾五六人，皆无子。欲继公孙，公以其门无内行，恐儿染习气，虽许过嗣，但待其老而后归之。公子愤欲招<u>惠卿</u> ，家人皆以为不可，乃止。又数年，忽病，辄挝心曰：“淫婢宿妓者，非人也！”公闻而叹曰：“是殆将死矣！”乃以次子之子，送诣其家，使定省之。月余果死。</p>
<p> <u>异史氏</u> 曰：盗婢私娼，其流弊殆不可问。然以己之骨血，而谓他人父，亦已羞矣。而鬼神又侮弄之，诱使自食便液。尚不自剖其心，自断其首，而徒流汗投鸩，非人头而畜鸣者耶！虽然，风流公子所生子女，即在风尘中，亦皆擅场。</p>
<h2 id='chapter_11_037'>石清虚</h2>
<p> <u>邢云飞</u> ，<u>顺天</u> 人。好石，见佳石，不惜重直。偶渔于河，有物挂网，沉而取之，则石径尺，四面玲珑，峰峦叠秀，喜极，如获异珍。既归，雕紫檀为座，供诸案头。每值天欲雨，则孔孔生云，遥望如塞新絮。</p>
<p>有势豪某，踵门求观。既见，举付健仆，策马径去。<u>邢</u> 无奈，顿足悲愤而已。仆负石至河滨，息肩桥上，忽失手，堕诸河。豪怒，鞭仆。即出金，雇善泅者，百计冥搜，竟不可见。乃悬金署约而去。由是寻石者日盈于河，迄无获者。后<u>邢</u> 至落石处，临流於邑，但见河水清澈，则石固在水中。<u>邢</u> 大喜，解衣入水，抱之而出。携归，不敢设诸厅所，洁治内室供之。</p>
<p>一日，有老叟款门而请，<u>邢</u> 托言石失已久。叟笑曰：“客舍非耶？”邢便请入舍，以实其无。及入，则石果陈几上，愕不能言。叟抚石曰：“此吾家故物，失去已久，今固在此耶。既见之，请即赐还。”<u>邢</u> 窘甚，遂与争作石主。叟笑曰：“既汝家物，有何验证？”邢不能答。叟曰：“仆则故识之。前后九十二窍，巨孔中五字云：‘清虚天石供。”<u>邢</u> 审视，孔中果有小字，细如粟米，竭目力裁可辨认，又数其窍，果如所言。<u>邢</u> 无以对，但执不与。叟笑曰：“谁家物，而凭君作主耶！”拱手而出。<u>邢</u> 送至门外，既还，已失石所在。<u>邢</u> 急追叟，则叟缓步未远，奔牵其袂而哀之。叟曰：“奇哉！径尺之石，岂可以手握袂藏者耶？”<u>邢</u> 知其神，强曳之归，长跽请之。叟乃曰：“石果君家者耶，仆家者耶？”答曰：“诚属君家，但求割爱耳。”叟曰：“既然，石固在是。”入室，则石已在故处。叟曰：“天下之宝，当与爱惜之人。此石能自择主，仆亦喜之。然彼急于自见，其出也早，则魔劫未除。实将携去，待三年后，始以奉赠。既欲留之，当减三年寿数，乃可与君相终始。君愿之乎？”曰：“愿。”叟乃以两指捏一窍，窍软如泥，随手而闭。闭三窍，已，曰：“石上窍数，即君寿也。”作别欲去。<u>邢</u> 苦留之，辞甚坚，问其姓字，亦不言，遂去。</p>
<p>积年余，<u>邢</u> 以故他出，夜有贼入室，诸无所失，惟窃石而去。<u>邢</u> 归，悼丧欲死。访察购求，全无踪迹。积有数年，偶入<u>报国寺</u> ，见卖石者，则故物也，将便认取。卖者不服，因负石至官。官问：“何所质验？”卖石者能言窍数。<u>邢</u> 问其他，则茫然矣。<u>邢</u> 乃言窍中五字及三指痕，理遂得伸。官欲杖责卖石者，卖石者自言以二十金买诸市，遂释之。<u>邢</u> 得石归，裹以锦，藏椟中，时出一赏，先焚异香而后出之。</p>
<p>有尚书某，购以百金。<u>邢</u> 曰：“虽万金不易也。”尚书怒，阴以他事中伤之。<u>邢</u> 被收，典质田产。尚书托他人风示其子。子告<u>邢</u> ，<u>邢</u> 愿以死殉石。妻窃与子谋，献石尚书家。<u>邢</u> 出狱始知，骂妻殴子，屡欲自经，家人觉救，得不死。夜梦一丈夫来，自言：“<u>石清虚</u> 。”戒<u>邢</u> 勿戚：“特与君年余别耳。明年八月二十日，昧爽时，可诣<u>海岱门</u> ，以两贯相赎。”<u>邢</u> 得梦，喜，谨志其日。其石在尚书家，更无出云之异，久亦不甚贵重之。明年，尚书以罪削职，寻死。<u>邢</u> 如期至<u>海岱门</u> ，则其家人窃石出售，因以两贯市归。</p>
<p>后<u>邢</u> 至八十九岁，自治葬具，又嘱子必以石殉。及卒，子遵遗教，瘗石墓中。半年许，贼发墓，劫石去。子知之，莫可追诘。越二三日，同仆在道，忽见两人，奔踬汗流，望空投拜，曰：“<u>邢先生</u> ，勿相逼！我二人将石去，不过卖四两银耳。”遂絷送到官，一讯即伏。问石，则鬻<u>宫</u> 氏。取石至，官爱玩，欲得之，命寄诸库。吏举石，石忽堕地，碎为数十余片。皆失色。官乃重械两盗论死。<u>邢</u> 子拾碎石出，仍瘗墓中。</p>
<p> <u>异史氏</u> 曰：物之尤者祸之府。至欲以身殉石，亦痴甚矣！而卒之石与人相终始，谁谓石无情哉？古语云：“士为知己者死。”非过也！石犹如此，何况于人！</p>
<h2 id='chapter_11_038'>曾友于</h2>
<p> <u>曾翁</u> ，<u>昆阳</u> 故家也。翁初死未殓，两眶中泪出如沈，有子六，莫解所以。次子<u>悌</u> ，字<u>友于</u> ，邑名士，以为不祥，戒诸兄弟各自惕，勿贻痛于先人，而兄弟半迂笑之。先是，翁嫡配生长子<u>成</u> ，至七八岁，母子为强寇掳去。娶继室，生三子：曰<u>孝</u> ，曰<u>忠</u> ，曰<u>信</u> 。妾生三子：曰<u>悌</u> ，曰<u>仁</u> ，曰<u>义</u> 。<u>孝</u> 以<u>悌</u> 等出身贱，鄙不齿，因连结<u>忠</u> 、<u>信</u> 为党。即与客饮，<u>悌</u> 等过堂下，亦傲不为礼。<u>仁</u> 、<u>义</u> 皆忿，与<u>友于</u> 谋，欲相仇。<u>友于</u> 百词宽譬，不从所谋，而<u>仁</u> 、<u>义</u> 年最少，因兄言，亦遂止。<u>孝</u> 有女，适邑<u>周</u> 氏，病死。纠<u>悌</u> 等往挞其姑，<u>悌</u> 不从。<u>孝</u> 愤然，令<u>忠</u> 、<u>信</u> 合族中无赖子，往捉周<u>妻</u> ，搒掠无算，抛粟毁器，盎盂无存。<u>周</u> 告官。官怒，拘<u>孝</u> 等囚系之，将行申黜。<u>友于</u> 惧，见宰自投。<u>友于</u> 品行，素为宰重，诸兄弟以是得无苦。<u>友于</u> 乃诣<u>周</u> 所负荆，<u>周</u> 亦器重<u>友于</u> ，讼遂止。</p>
<p> <u>孝</u> 归，终不德<u>友于</u> 。无何，<u>友于</u> 母<u>张夫人</u> 卒，<u>孝</u> 等不为服，宴饮如故。<u>仁</u> 、<u>义</u> 益忿。<u>友于</u> 曰：“此彼之无礼，于我何损焉。”及葬，把持墓门，不使合厝。<u>友于</u> 乃瘗母隧道中。未几，<u>孝</u> 妻亡，<u>友于</u> 招<u>仁</u> 、<u>义</u> 同往奔丧。二人曰：“‘期’且不论，‘功’于何有！”再劝之，哄然散去。<u>友于</u> 乃自往，临哭尽哀。隔墙闻<u>仁</u> 、<u>义</u> 鼓且吹，<u>孝</u> 怒，纠诸弟往殴之。<u>友于</u> 操杖先从。入其家，<u>仁</u> 觉先逃，<u>义</u> 方逾垣，<u>友于</u> 自后击仆之。<u>孝</u> 等拳杖交加，殴不止，<u>友于</u> 横身障阻之。<u>孝</u> 怒，让<u>友于</u> 。<u>友于</u> 曰：“责之者，以其无礼也，然罪固不至死。我不怙弟恶，亦不助兄暴。如怒不解，身代之。”<u>孝</u> 遂反杖挞<u>友于</u> ，<u>忠</u> 、<u>信</u> 亦相助殴兄，声震里党，群集劝解，乃散去。<u>友于</u> 即扶杖诣兄请罪。<u>孝</u> 逐去之，不令居丧次。而<u>义</u> 创甚，不复食饮。<u>仁</u> 代具词讼官，诉其不为庶母行服。官签拘<u>孝</u> 、<u>忠</u> 、<u>信</u> ，而令<u>友于</u> 陈状。<u>友于</u> 以面目损伤，不能诣署，但作词禀白，哀求寝息，宰遂销案。<u>义</u> 亦寻愈。由是仇怨益深。<u>仁</u> 、<u>义</u> 皆幼弱，辄被敲楚，怨<u>友于</u> 曰：“人皆有兄弟，我独无！”<u>友于</u> 曰：“此两语，我宜言之，两弟何云！”因苦劝之，卒不听。<u>友于</u> 遂扃户，携妻子借寓他所，离家五十余里，冀不相闻。</p>
<p> <u>友于</u> 在家，虽不助弟，而<u>孝</u> 等尚稍有顾忌，既去，诸兄一不当，辄叫骂其门，辱侵母讳。<u>仁</u> 、<u>义</u> 度不能抗，惟杜门思乘间刺杀之，行则怀刃。一日，寇所掠长兄<u>成</u> ，忽携妇亡归。诸兄弟以家久析，聚谋三日，竟无处可以置之。<u>仁</u> 、<u>义</u> 窃喜，招去共养之。往告<u>友于</u> ，<u>友于</u> 喜，归，共出田宅居<u>成</u> 。诸兄怒其市惠，登门窘辱。而<u>成</u> 久在寇中，习于威猛，大怒曰：“我归，更无人肯置一屋，幸三弟念手足，又罪责之，是欲逐我耶！”以石投<u>孝</u> ，<u>孝</u> 仆。<u>仁</u> 、<u>义</u> 各以杖出，捉<u>忠</u> 、<u>信</u> ，挞无数。<u>成</u> 乃讼宰，宰又使人请教<u>友于</u> 。<u>友于</u> 诣宰，俯首不言，但有流涕。宰问之，曰：“惟求公断。”宰乃判<u>孝</u> 等各出田产归<u>成</u> ，使七分相准。自此<u>仁</u> 、<u>义</u> 与<u>成</u> 倍加爱敬。谈及葬母事，因并泣下，<u>成</u> 恚曰：“如此不仁，是禽兽也！”遂欲启圹，更为改葬。<u>仁</u> 奔告<u>友于</u> ，<u>友于</u> 急归谏止。<u>成</u> 不听，刻期发墓，作斋于茔。以刀削树，谓诸弟曰：“所不衰麻相从者，有如此树！”众唯唯。于是一门皆哭临，安厝尽礼。自此兄弟相安。而<u>成</u> 性刚烈，辄批挞诸弟，于<u>孝</u> 尤甚。惟重<u>友于</u> ，虽盛怒，<u>友于</u> 至，一言即解。<u>孝</u> 有所行，<u>成</u> 辄不平之，故<u>孝</u> 无一日不至<u>友于</u> 所，潜对<u>友于</u> 诟诅。<u>友于</u> 婉谏，卒不纳。<u>友于</u> 不堪其扰，又迁居<u>三泊</u> ，去家益远，音迹遂疏。</p>
<p>又二年，诸弟皆畏<u>成</u> ，久而相习。而<u>孝</u> 年四十六，生五子：长<u>继业</u> ，三<u>继德</u> ，嫡出；次<u>继功</u> ，四<u>继绩</u> ，庶出；又婢生<u>继祖</u> 。皆成立。效父旧行，各为党，日相竞，<u>孝</u> 亦不能呵止。惟<u>祖</u> 无兄弟，年又最幼，诸兄皆得而诟厉之。岳家故近<u>三泊</u> ，会诣岳，迂道诣叔。入门，见叔家两兄一弟，弦诵怡怡，乐之，久居不言归。叔促之，哀求寄居。叔曰：“汝父母皆不知，我岂惜瓯饭瓢饮乎！”乃归。过数月，夫妻往寿岳母。告父曰：“儿此行不归矣。”父诘之，因吐微隐。父虑与有夙隙，计难久居。<u>祖</u> 曰：“父虑过矣。二叔，圣贤也。”遂去，携妻之<u>三泊</u> 。<u>友于</u> 除舍居之，以齿儿行，使执卷从长子<u>继善</u> 。<u>祖</u> 最慧，寄籍<u>三泊</u> 年余，入<u>云南</u> 郡庠。与<u>善</u> 闭户研读，<u>祖</u> 又讽诵最苦。<u>友于</u> 甚爱之。</p>
<p>自<u>祖</u> 居<u>三泊</u> ，家中兄弟益不相能。一日，微反唇，<u>业</u> 诟辱庶母。<u>功</u> 怒，刺杀<u>业</u> 。官收<u>功</u> ，重械之，数日死狱中。<u>业</u> 妻<u>冯氏</u> ，犹日以骂代哭。<u>功</u> 妻<u>刘</u> 闻之，怒曰：“汝家男子死，谁家男子活耶！”操刀入，击杀<u>冯</u> ，自投井死。<u>冯</u> 父<u>大立</u> ，悼女死惨，率诸子弟，藏兵衣底，往捉<u>孝</u> 妻，裸挞道上以辱之。<u>成</u> 怒曰：“我家死人如麻，<u>冯</u> 氏何得复尔！”吼奔而出。诸<u>曾</u> 从之，诸<u>冯</u> 尽靡。<u>成</u> 首捉<u>大立</u> ，割其两耳。其子护救，<u>继绩</u> 以铁杖横击，折其两股。诸<u>冯</u> 各被夷伤，哄然尽散。惟<u>冯</u> 子犹卧道周，<u>成</u> 夹之以肘，置诸<u>冯</u> 村而还。遂呼<u>绩</u> 诣官自首；<u>冯</u> 状亦至。于是诸<u>曾</u> 被收。惟<u>忠</u> 亡去，至<u>三泊</u> ，徘徊门外。适<u>友于</u> 率一子一侄乡试归，见<u>忠</u> ，惊曰：“弟何来？”<u>忠</u> 未语先泪，长跪道左。<u>友于</u> 握手曳入，诘得其情，大惊曰：“似此奈何！然一门乖戾，逆知奇祸久矣。不然，我何以窜迹至此？但我离家久，与大令无声气之通，今即蒲伏而往，徒取辱耳。但得<u>冯</u> 父子伤重不死，吾三人中幸有捷者，则此祸或可少解。”乃留之，昼与同餐，夜与共寝。<u>忠</u> 颇感愧。居十余日，见其叔侄如父子，兄弟如同胞，凄然下泪曰：“今始知从前非人也。”<u>友于</u> 喜其悔悟，相对酸恻。俄报<u>友于</u> 父子同科，<u>祖</u> 亦副榜，大喜。不赴鹿鸣，先归展墓。明季科甲最重，诸<u>冯</u> 皆为敛息。<u>友于</u> 乃托亲友赂以金粟，资其医药，讼乃息。</p>
<p>举家泣感<u>友于</u> ，求其复归。<u>友于</u> 乃与兄弟焚香约誓，俾各涤虑自新，遂移家还。<u>祖</u> 从叔不欲归其家。<u>孝</u> 乃谓<u>友于</u> 曰：“我不德，不应有亢宗之子。弟又善教，俾姑为汝子。有寸进时，可赐还也。”<u>友于</u> 从之。又三年，<u>祖</u> 果举于乡。使移家去，夫妻皆痛哭而去。不数日，<u>祖</u> 有子方三岁，亡归<u>友于</u> 家，藏<u>继善</u> 室，不肯返，捉去辄逃。<u>孝</u> 乃令<u>祖</u> 异居，与<u>友于</u> 邻。<u>祖</u> 开户通叔家，两间定省如一焉。时<u>成</u> 渐老，家事皆取决于<u>友于</u> 。从此门庭雍穆，称孝友焉。</p>
<p> <u>异史氏</u> 曰：天下惟禽兽止知母而不知父，奈何诗书之家，往往而蹈之也！夫门内之行，其渐渍子孙者，直入骨髓。古云：其父盗，子必行劫，其流弊然也。<u>孝</u> 虽不仁，其报亦惨，而卒能自知乏德，托子于弟，宜其有操心虑患之子也。若论果报犹迂也。</p>
<h2 id='chapter_11_039'>嘉平公子</h2>
<p> <u>嘉平</u> 某公子，风仪秀美。年十七八，入郡赴童子试。偶过<u>许</u> 娼之门，见内有二八丽人，因目注之。女微笑点首，公子近就与语。女问：“寓居何处？”具告之。问：“寓中有人否？”曰：“无。”女云：“妾晚间奉访，勿使人知。”公子归，及暮，屏去僮仆。女果至，自言：“小字<u>温姬</u> 。”且云：“妾慕公子风流，故背媪而来。区区之意，愿奉终身。”公子亦喜。自此三两夜辄一至。一夕，冒雨来，入门解去湿衣，罥诸椸上，又脱足上小靴，求公子代去泥涂。遂上床以被自覆。公子视其靴，乃五文新锦，沾濡殆尽，惜之。女曰：“妾非敢以贱物相役，欲使公子知妾之痴于情也。”听窗外雨声不止，遂吟曰：“凄风冷雨满江城。”求公子续之，公子辞以不解。女曰：“公子如此一人，何乃不知风雅！使妾清兴消矣！”因劝肄习，公子诺之。</p>
<p>往来既频，仆辈皆知。公子姊夫<u>宋</u> 氏，亦世家子，闻之，窃求公子，一见<u>温姬</u> 。公子言之，女必不可。<u>宋</u> 隐身仆舍，伺女至，伏窗窥之，颠倒欲狂。急排闼，女起，逾垣而去。<u>宋</u> 向往甚殷，乃修贽见<u>许媪</u> ，指名求之。媪曰：“果有<u>温姬</u> ，但死已久。”<u>宋</u> 愕然退，告公子，公子始知为鬼。至夜，因以<u>宋</u> 言告女。女曰：“诚然。顾君欲得美女子，妾亦欲得美丈夫。各遂所愿足矣，人鬼何论焉？”公子以为然。</p>
<p>试毕而归，女亦从之。他人不见，惟公子见之。至家，寄诸斋中。公子独宿不归，父母疑之。女归宁，始隐以告母。母大惊，戒公子绝之，公子不能听。父母深以为忧，百术驱之不能去。一日，公子有谕仆帖，置案上，中多错谬：“椒”讹“菽”，“姜”讹“江”，“可恨”讹“可浪”。女见之，书其后：“何事‘可浪’？‘花菽生江’。有婿如此，不如为娼！”遂告公子曰：“妾初以公子世家文人，故蒙羞自荐。不图虚有其表！以貌取人，毋乃为天下笑乎！”言已而没。公子虽愧恨，犹不知所题，折帖示仆。闻者传为笑谈。</p>
<p> <u>异史氏</u> 曰：<u>温姬</u> 可儿！翩翩公子，何乃苛其中之所有哉！遂至悔不如娼，则妻妾羞泣矣。顾百计遣之不去，而见帖浩然，则“花菽生江”，何殊于<u>杜甫</u> 之“子章髑髅”哉！</p>
<p> <span class="kindle-cn-specialtext-double">耳录</span> 云：道傍设浆者，榜云：“施‘恭’结缘。”亦可一笑。</p>
<p>有故家子，既贫，榜于门曰：“卖古淫器。”讹“窑”为“淫”云：“有要宣淫、定淫者，大小皆有，入内看物论价。”<u>崔</u> <u>卢</u> 之子孙如此甚众，何独“花菽生江”哉！</p>

<h1 id='volume_12'>卷十二</h1>
<h2 id='chapter_12_000'>二班</h2>
<p> <u>殷元礼</u> ，<u>云南</u> 人，善针灸之术。遇寇乱，窜入深山，日既暮，村舍尚远，惧遭虎狼。遥见前途有两人，疾趁之。既至，两人问客何来，<u>殷</u> 乃自陈族贯。两人拱敬曰：“是良医<u>殷先生</u> 也！仰山斗久矣！”<u>殷</u> 转诘之。二人自言<u>班</u> 姓，一为<u>班爪</u> ，一为<u>班牙</u> 。便谓：“先生，余亦避难石室，幸可栖宿，敢屈玉趾，且有所求。”<u>殷</u> 喜从之。俄至一处，室傍岩谷。爇柴代烛，始见二<u>班</u> 容躯威猛，似非良善。计无所之，亦即听之。又闻榻上呻吟，细审，则一老妪僵卧，似有所苦。问：“何恙？”<u>牙</u> 曰：“以此故，敬求先生。”乃束火照榻，请客逼视。见鼻下口角有两赘瘤，皆大如碗。且云：“痛不可触，妨碍饮食。”<u>殷</u> 曰：“易耳。”出艾团之，为灸数十壮，曰：“隔夜愈矣。”二<u>班</u> 喜，烧鹿饷客，并无酒饭，惟肉一品。<u>爪</u> 曰：“仓猝不知客至，望勿以亵为怪。”<u>殷</u> 饱餐而眠，枕以石块。二<u>班</u> 虽诚朴，而粗莽可惧，<u>殷</u> 转侧不敢熟眠。天未明，便呼妪，问所患。妪初醒，自扪，则瘤破为创。<u>殷</u> 促二<u>班</u> 起，以火就照，敷以药屑，曰：“愈矣。”拱手遂别。<u>班</u> 又以烧鹿一肘赠之。</p>
<p>后三年无耗。<u>殷</u> 适以故入山，遇二狼当道，阻不得行。日既西，狼又群至，前后受敌。狼扑之，仆，数狼争啮，衣尽碎。自分必死。忽两虎骤至，诸狼四散。虎怒，大吼，狼惧尽伏。虎悉扑杀之，竟去。<u>殷</u> 狼狈而行，惧无投止。遇一媪来，睹其状，曰：“<u>殷先生</u> 吃苦矣！”<u>殷</u> 戚然诉状，问何见识。媪曰：“余即石室中灸瘤之病妪也。”<u>殷</u> 始恍然，便求寄宿。媪引去，入一院落，灯火已张。曰：“老身伺先生久矣。”遂出袍袴，易其敝败。罗浆具酒，酬劝谆切。媪亦以陶碗自酌，谈饮俱豪，不类巾帼。<u>殷</u> 问：“前日两男子，系老姥何人？胡以不见？”媪曰：“两儿遣逆先生，尚未归复，必迷途矣。”<u>殷</u> 感其义，纵饮不觉沉醉，酣眠座间。既醒，已曙，四顾竟无庐，孤坐岩上。闻岩下喘息如牛，近视，则老虎方睡未醒，喙间有二瘢痕，皆大如拳。骇极，惟恐其觉，潜踪而遁。始悟两虎即二<u>班</u> 也。</p>
<h2 id='chapter_12_001'>车夫</h2>
<p>有车夫载重登坡，方极力时，一狼来啮其臀。欲释手，则货敝身压，忍痛推之。既上，则狼已龁片肉而去。乘其不能为力之际，窃尝一脔，亦黠而可笑也。</p>
<h2 id='chapter_12_002'>乩仙</h2>
<p> <u>章丘</u> <u>米步云</u> ，善以乩卜。每同人雅集，辄召仙相与赓和。一日，友人见天上微云，得句，请以属对，曰：“羊脂白玉天。”乩批云：“问城南<u>老董</u> 。”众疑其妄。后以故偶适城南，至一处，土如丹砂，异之。见一叟牧豕其侧，因问之。叟曰：“此猪血红泥地也。”忽忆乩词，大骇。问其姓，答云：“我<u>老董</u> 也。”属对不奇，而预知遇城南<u>老董</u> ，斯亦神矣！</p>
<h2 id='chapter_12_003'>苗生</h2>
<p> <u>龚生</u> ，<u>岷州</u> 人。赴试<u>西安</u> ，憩于旅舍，沽酒自酌。一伟丈夫入，坐与语。生举卮劝饮，客亦不辞。自言<u>苗</u> 姓，言噱粗豪。生以其不文，偃蹇遇之，酒尽，不复沽。<u>苗</u> 曰：“措大饮酒，使人闷损！”起向垆头沽，提巨瓻而入。生辞不饮，<u>苗</u> 捉臂劝釂，臂痛欲折。生不得已，为尽数觞。<u>苗</u> 以羹碗自吸，笑曰：“仆不善劝客，行止惟君所便。”生即治装行。约数里，马病，卧于途，坐待路侧。行李重累，正无方计，<u>苗</u> 寻至。诘知其故，遂谢装付仆，己乃以肩承马腹而荷之，趋二十余里，始至逆旅，释马就枥。移时，生主仆方至。生乃惊为神人，相待优渥，沽酒市饭，与共餐饮。<u>苗</u> 曰：“仆善饭，非君所能饱，饫饮可也。”引尽一瓻，乃起而别曰：“君医马尚须时日，余不能待，行矣。”遂去。</p>
<p>后生场事毕，三四友人，邀登<u>华山</u> ，藉地作筵。方共宴笑，<u>苗</u> 忽至，左携巨尊，右提豚肘，掷地曰：“闻诸君登临，敬附骥尾。”众起为礼，相并杂坐，豪饮甚欢。众欲联句，<u>苗</u> 争曰：“纵饮甚乐，何苦愁思！”众不听，设“<u>金谷</u> 之罚”。<u>苗</u> 曰：“不佳者，当以军法从事！”众笑曰：“罪不至此。”苗曰：“如不见诛，仆武夫亦能之也。”首座<u>靳生</u> 曰：“绝凭临眼界空。”<u>苗</u> 信口续曰：“唾壶击缺剑光红。”下座沉吟既久，<u>苗</u> 遂引壶自倾。移时，以次属句，渐涉鄙俚。<u>苗</u> 呼曰：“只此已足，如赦我者，勿作矣！”众弗听。<u>苗</u> 不可复忍，遽效作龙吟，山谷响应，又起俛仰作狮子舞。诗思既乱，众乃罢吟，因而飞觞再酌。时已半酣，客又互诵闱中作，迭相赞赏。<u>苗</u> 不欲听，牵生豁拳。胜负屡分，而诸客诵赞未已。<u>苗</u> 厉声曰：“仆听之已悉，此等文，只宜向床头对婆子读耳，广众中刺刺者可厌也！”众有惭色，更恶其粗莽，遂益高吟。<u>苗</u> 怒甚，伏地大吼，立化为虎，扑杀诸客，咆哮而去。所存者，惟生及<u>靳</u> 。</p>
<p> <u>靳</u> 是科领荐。后三年，再经<u>华阴</u> ，忽见<u>嵇生</u> ，亦山上被噬者。大恐欲驰，<u>嵇</u> 捉鞚使不得行。<u>靳</u> 乃下马，问其何为，答曰：“我今为<u>苗</u> 氏之伥，从役良苦。必再杀一士人，始可相代。三日后，应有儒服儒冠者见噬于虎，然必在<u>苍龙岭</u> 下，始是代某者，君于是日，多邀文士于此，即为故人谋也。”<u>靳</u> 不敢辨，敬诺而别。至寓，筹思终夜，莫知为谋，自拚背约，以听鬼责。适有表戚<u>蒋生</u> 来，<u>靳</u> 述其异。<u>蒋</u> 名下士，邑<u>尤生</u> 考居其上，窃怀忌嫉。闻<u>靳</u> 言，阴欲陷之。折简邀<u>尤</u> ，与共登临，自乃着白衣而往，<u>尤</u> 亦不解其意。至岭半，肴酒并陈，敬礼臻至。会郡守登岭上，与<u>蒋</u> 为通家，闻<u>蒋</u> 在下，遣人召之。<u>蒋</u> 不敢以白衣往，遂与<u>尤</u> 易冠服。交着未完，虎骤至，衔<u>蒋</u> 而去。</p>
<p> <u>异史氏</u> 曰：得意津津者，捉衿袖，强人听闻，闻者欠伸屡作，欲睡欲遁，而诵者足蹈手舞，茫不自觉。知交者亦当从旁肘之蹑之，恐座中有不耐事之<u>苗</u> 生在也。然嫉忌者易服而毙，则知<u>苗</u> 亦无心者耳。故厌怒者<u>苗</u> 也，非<u>苗</u> 也。</p>
<h2 id='chapter_12_004'>蠍客</h2>
<p>南商贩蠍者，岁至<u>临朐</u> ，收买甚多。土人持木钳入山，探穴发石搜捉之。一岁，商复来，寓客邸。忽觉心动，毛发森悚，急告主人曰：“伤生既多，今见怒于虿鬼，将杀我矣！急垂拯救！”主人顾室中有巨瓮，乃使蹲伏，以瓮覆之。移时，一人奔入，黄发狞丑。问主人：“南客安在？”答曰：“他出。”其人入室四顾，鼻作嗅声者三，遂出门去。主人曰：“可幸无恙矣。”及启瓮视客，已化为血水。</p>
<h2 id='chapter_12_005'>杜小雷</h2>
<p> <u>杜小雷</u> ，<u>益都</u> 之西山人。母双盲，<u>杜</u> 事之孝，家虽贫，甘旨无缺。一日，将他适，市肉付妻，令作馎饦。妻最忤逆，切肉时，杂蜣蜋其中。母觉臭恶不可食，藏以待子。<u>杜</u> 归，问：“馎饦美乎？”母摇首，出示子。杜裂视，见蜣蜋，怒甚。入室，欲挞妻，又恐母闻。上榻筹思，妻问之，不语。妻自馁，彷徨榻下，久之，喘息有声。<u>杜</u> 叱曰：“不睡，待敲扑耶！”亦竟寂然。起而烛之，但见一豕，细视，则两足犹人，始知为妻所化。邑令闻之，絷去，使游四门，以戒众人。<u>谭薇臣</u> 曾亲见之。</p>
<h2 id='chapter_12_006'>毛大福</h2>
<p> <u>太行</u> <u>毛大福</u> ，疡医也。一日，行术归，道遇一狼，吐裹物，蹲道左。毛拾视，则布裹金饰数事。方怪异间，狼前欢跃，略曳袍服，即去。<u>毛</u> 行，又曳之。察其意不恶，因从之去。未几，至穴，见一狼病卧，视顶上有巨疮，溃腐生蛆。<u>毛</u> 悟其意，拨剔净尽，敷药如法，乃行。日既晚，狼遥送之。行三四里，又遇数狼，咆哮相侵，惧甚。前狼急入其群，若相告语，众狼悉散去。<u>毛</u> 乃归。</p>
<p>先是，邑有银商<u>宁泰</u> ，被盗杀于途，莫可追诘。会<u>毛</u> 货金饰，为<u>宁</u> 所认，执赴公庭。<u>毛</u> 诉所从来，官不信，械之。<u>毛</u> 冤极不能自伸，唯求宽释，请问诸狼。官遣两役押入山，直抵狼穴。值狼未归。及暮不至，三人遂反。至半途，遇二狼，其一疮痕犹在。毛识之，向揖而祝曰：“前蒙馈赠，今遂以此被屈。君不为我昭雪，回去搒掠死矣！”狼见<u>毛</u> 被絷，怒奔隶，隶拔刀相向。狼以喙拄地大嗥，嗥两三声，山中百狼群集，围旋隶。隶大窘。狼竞前啮絷索，隶悟其意，解<u>毛</u> 缚，狼乃俱去。归述其状，官异之，未遽释<u>毛</u> 。后数日，官出行，一狼衔敝履，委道上。官过之，狼又衔履奔前置于道。官命收履，狼乃去。官归，阴遣人访履主。或传某村有<u>丛薪</u> 者，被二狼迫逐，衔其履而去。拘来认之，果其履也。遂疑杀<u>宁</u> 者必<u>薪</u> ，鞫之果然。盖<u>薪</u> 杀<u>宁</u> ，取其巨金，衣底藏饰，未遑搜括，被狼衔去也。</p>
<p>昔一稳婆出归，遇一狼阻道，牵衣若欲召之。乃从去。见雌狼方娩不下，妪为用力按捺，产下放归。明日，衔鹿肉置其家以报之。可知此事从来多有。</p>
<h2 id='chapter_12_007'>雹神</h2>
<p> <u>唐</u> 太史<u>济武</u> ，适<u>日照</u> 会<u>安</u> 氏葬。道经雹神<u>李左车祠</u> ，入游眺。祠前有池，池水清澈，有朱鱼数尾游泳其中。内一斜尾鱼唼呷水面，见人不惊。太史拾小石将戏击之，道士急止勿击。问其故，言：“池鳞皆龙族，触之必致风雹。”太史笑其附会之诬，竟掷之。既而升车东行，则有黑云如盖，随之以行，簌簌雹落，大如绵子。又行里余，始霁。太史弟<u>凉武</u> 在后，追及与语，则竟不知有雹也。问之前行者亦云。太史笑曰：“此岂<u>广武君</u> 作怪耶！”犹未深异。<u>安</u> 村外有<u>关圣</u> 祠，适有稗贩客，释肩门外，忽弃双簏，趋祠中，拔架上大刀旋舞，曰：“我<u>李左车</u> 也。明日将陪从<u>淄川</u> <u>唐太史</u> 一助执绋，敬先告主人。”数语而醒，不自知其所言，亦不识<u>唐</u> 为何人。<u>安</u> 氏闻之，大惧。村去祠四十余里，敬修楮帛祭具，诣祠哀祷，但求怜悯，不敢枉驾。太史怪其敬信之深，问诸主人。主人曰：“雹神灵迹最著，常托生人以为言，应验无虚语。若不虔祝以尼其行，则明日风雹立至矣。”</p>
<p> <u>异史氏</u> 曰：<u>广武君</u> 在当年，亦老谋壮事者流也。即司雹于东，或亦其不磨之气，受职于天。然业神矣，何必翘然自异哉！<u>唐太史</u> 道义文章，天人之钦瞩已久，此鬼神之所以必求信于君子也。</p>
<h2 id='chapter_12_008'>李八缸</h2>
<p>太学<u>李月生</u> ，<u>升宇翁</u> 之次子也。翁最富，以缸贮金，里人称之“八缸”。翁寝疾，呼子分金，兄八之，弟二之。<u>月生</u> 觖望。翁曰：“我非偏有爱憎，藏有窖镪，必待无多人时，方以畀汝，勿急也。”过数日，翁益弥留。<u>月生</u> 虑一旦不虞，觑无人，即床头秘讯之。翁曰：“人生苦乐，皆有定数。汝方享妻贤之福，故不宜再助多金，以增汝过。”盖<u>月生</u> 妻<u>车氏</u> ，最贤，有<u>桓</u> 、<u>孟</u> 之德，故云。<u>月生</u> 固哀之，怒曰：“汝尚有二十余年坎未历，即予千金，亦立尽耳。苟不至山穷水尽时，勿望给与也！”<u>月生</u> 孝友敦笃，亦即不敢复言。无何，翁大渐，寻卒。幸兄贤，斋葬之谋，勿与校计。<u>月生</u> 又天真烂漫，不较锱铢，且好客善饮，炊黍治具，日促妻三四作，不甚理家人生产。里中无赖窥其懦，辄鱼肉之。逾数年，家渐落。窘急时，赖兄小周给，不至大困。</p>
<p>无何，兄以老病卒，益失所助，至绝粮食。春贷秋偿，田所出，登场辄尽。乃割亩为活，业益消减。又数年，妻及长子相继殂谢，无聊益甚。寻买贩羊者之妻<u>徐</u> ，冀得其小阜。而<u>徐</u> 性刚烈，日凌藉之，至不敢与亲朋通吊庆礼。忽一夜梦父曰：“今汝所遭，可谓山穷水尽矣。尝许汝窖金，今其可矣。”问：“何在？”曰：“明日畀汝。”醒而异之，犹谓是贫中之积想也。次日，发土葺墉，掘得巨金。始悟向言“无多人”，乃死亡将半也。</p>
<p> <u>异史氏</u> 曰：<u>月生</u> ，余杵臼交，为人朴诚无伪。余兄弟与交，哀乐辄相共。数年来，村隔十余里，老死竟不相闻。余偶过其居里，因亦不敢过问之。则<u>月生</u> 之苦况，盖有不可明言者矣。忽闻暴得千金，不觉为之鼓舞。呜呼！翁临终之治命，昔习闻之，而不意其言皆谶也。抑何其神哉！</p>
<h2 id='chapter_12_009'>老龙舡户</h2>
<p> <u>朱</u> 公<u>徽荫</u> 巡抚<u>粤东</u> 时，往来商旅，多告无头冤状。千里行人，死不见尸，数客同游，全无音信，积案累累，莫可究诘。初告，有司尚发牒行缉，迨投状既多，竟置不问。公莅任，历稽旧案，状中称死者不下百余，其千里无主者，更不知凡几。公骇异恻怛，筹思废寝，遍访僚属，迄少方略。于是洁诚熏沐，致檄城隍之神。已而斋寝，恍惚见一官僚，搢笏而入。问：“何官？”答云：“城隍<u>刘某</u> 。”“将何言？”曰：“鬓边垂雪，天际生云，水中漂木，壁上安门。”言已而退。既醒，隐谜不解。辗转终宵，忽悟曰：“垂雪者，老也；生云者，龙也；水上木为舡；壁上门为户：岂非‘老龙舡户’耶！”盖省之东北，曰<u>小岭</u> 、曰<u>蓝关</u> ，源自<u>老龙津</u> ，以达南海，岭外巨商，每由此入<u>粤</u> 。公遣武弁，密授机谋，捉<u>龙津</u> 驾舟者，次第擒获五十余名，皆不械而服。盖此等贼以舟渡为名，赚客登舟，或投蒙药，或烧闷香，致客沉迷不醒，而后剖腹纳石，以沉水底。冤惨极矣！自昭雪后，遐迩欢腾，谣颂成集焉。</p>
<p> <u>异史氏</u> 曰：剖腹沉石，惨冤已甚，而木雕之有司，绝不少关痛痒，岂特<u>粤东</u> 之暗无天日哉！公至则鬼神效灵，覆盆俱照，何其异哉！然公非有四目两口，不过痌之念，积于中者至耳。彼巍巍然，出则刀戟横路，入则兰麝熏心，尊优虽至，究何异于老龙舡户哉！</p>
<h2 id='chapter_12_010'>青城妇</h2>
<p> <u>费邑</u> <u>高梦说</u> 为<u>成都</u> 守，有一奇狱。先是，有西商客<u>成都</u> ，娶<u>青城山</u> 寡妇。既而以故西归，年余复返。夫妻一聚，而商暴卒。同商疑而告官，官亦疑妇有私，苦讯之。横加酷掠，卒无词。牒解上司，并少实情，淹系狱底，积有时日。后<u>高</u> 署有患病者，延一老医，适相言及。医闻之，遽曰：“妇尖嘴否？”问：“何说？”初不言，诘再三，始曰：“此处绕<u>青城山</u> 有数村落，其中妇女多为蛇交，则生女尖喙，阴中有物类蛇舌。至淫纵时，则舌或出，一入阴管，男子阳脱立死。”<u>高</u> 闻之骇，尚未深信。医曰：“此处有巫媪能内药使妇意荡，舌自出，是否可以验见。”<u>高</u> 即如言，使媪治之，舌果出，疑始解。牒报郡。上官皆如法验之，乃释妇罪。</p>
<h2 id='chapter_12_011'>鸮鸟</h2>
<p> <u>长山</u> <u>杨令</u> ，性奇贪。<u>康熙</u> 乙亥间，西塞用兵，市民间骡马运粮。<u>杨</u> 假此搜括，地方头畜一空。<u>周村</u> 为商贾所集，趁墟者车马辐辏。<u>杨</u> 率健丁悉篡夺之，不下数百余头。四方估客，无处控告。时诸令皆以公务在省，适<u>益都令</u> <u>董</u> 、<u>莱芜令</u> <u>范</u> 、<u>新城令</u> <u>孙</u> ，会集旅舍。有<u>山西</u> 二商，迎门号愬，盖有健骡四头，俱被抢掠，道远失业，不能归，哀求诸公为缓颊也。三公怜其情，许之。遂共诣<u>杨</u> ，<u>杨</u> 治具相款。</p>
<p>酒既行，众言来意，<u>杨</u> 不听。众言之益切，<u>杨</u> 举酒促釂以乱之，曰：“某有一令，不能者罚。须一天上、一地下、一古人，左右问所执何物，口道何词，随问答之。”便倡云：“天上有月轮，地下有<u>昆仑</u> ，有一古人<u>刘伯伦</u> 。左问所执何物，答云：‘手执酒杯。’右问口道何词，答云：‘道是酒杯之外不须提。’”<u>范公</u> 云：“天上有<u>广寒宫</u> ，地下有<u>乾清宫</u> ，有一古人<u>姜太公</u> 。手执钓鱼竿，道是‘愿者上钩’。”<u>孙</u> 云：“天上有<u>天河</u> ，地下有<u>黄河</u> ，有一古人是<u>萧何</u> 。手执一本<span class="kindle-cn-specialtext-double">大清律</span> ，道是‘赃官赃吏’。”<u>杨</u> 有惭色，沉吟久之，曰：“某又有之。天上有<u>灵山</u> ，地下有<u>泰山</u> ，有一古人是<u>寒山</u> 。手执一帚，道是‘各人自扫门前雪’。”众相视觍然。</p>
<p>忽一少年傲岸而入，袍服华整，举手作礼。共挽坐，酌以大斗。少年笑曰：“酒且勿饮。闻诸公雅令，愿献刍荛。”众请之。少年曰：“天上有玉帝，地下有皇帝，有一古人<u>洪武</u> <u>朱</u> 皇帝。手执三尺剑，道是‘贪官剥皮’。”众大笑。<u>杨</u> 恚骂曰：“何处狂生敢尔！”命隶执之。少年跃登几上，化为鸮，冲帘飞出，集庭树间，回顾室中，作笑声。主人击之，且飞且笑而去。</p>
<p> <u>异史氏</u> 曰：市马之役，诸大令健畜盈庭者十之七，而千百为群，作骡马贾者，<u>长山</u> 外不数数见也。圣明天子爱惜民力，取一物必偿其值，焉知奉行者流毒若此哉！鸮所至，人最厌其笑，儿女共唾之，以为不祥。此一笑，则何异于凤鸣哉！</p>
<h2 id='chapter_12_012'>古瓶</h2>
<p> <u>淄</u> 邑北村井涸，村人甲、乙缒入淘之。掘尺余，得髑髅，误破之，口含黄金，喜纳腰橐。复掘，又得髑髅六七枚，悉破之，无金。其旁有磁瓶二、铜器一。器大可合抱，重数十斤，侧有双环，不知何用，斑驳陆离。瓶亦古，非近款。既出井，甲、乙皆死。移时乙苏，曰：“我乃<u>汉</u> 人。遭<u>新莽</u> 之乱，全家投井中。适有少金，因内口中，实非含敛之物，人人都有也。奈何遍碎头颅？情殊可恨！”众香楮共祝之，许为殡葬，乙乃愈。甲则不能复生矣。</p>
<p> <u>颜镇</u> <u>孙生</u> 闻其异，购铜器而去。<u>袁</u> 孝廉<u>宣四</u> 得一瓶，可验阴晴：见有一点润处，初如粟米，渐阔渐满，未几雨至，润退，则云开天霁。其一入<u>张秀才</u> 家，可志朔望：朔则黑点起如豆，与日俱长，望则一瓶遍满，既望，又以次而退，至晦则复其初。以埋土中久，瓶口有小石黏口上，刷剔不可下。敲去之，石落而口微缺，亦一憾事。浸花其中，落花结实，与在树者无异云。</p>
<h2 id='chapter_12_013'>元少先生</h2>
<p> <u>韩元少</u> 先生为诸生时，有吏突至，白主人欲延作师，而殊无名刺，问其家阀，含糊对之。束帛缄贽，仪礼优渥，先生许之，约期而去。至日，果以舆来，迤逦而往，道路皆所未经。忽睹殿阁，下车入，气象类藩邸。既就馆，酒炙纷罗，劝客自进，并无主人。筵既撤，则公子出拜，年十五六，姿表秀异。展礼罢，趋就他舍，请业始至师所。公子甚慧，闻义辄通。先生以不知家世，颇怀疑闷。馆有二僮给役，私诘之，皆不对。问：“主人何在？”答以事忙。先生求导窥之，僮不可。屡求之，乃导至一处，闻拷楚声。自门隙目注之，见一王者坐殿上，阶下剑树刀山，皆冥中事，大骇。方将却步，内已知之，因罢政，叱退诸鬼，疾呼僮。僮变色曰：“我为先生，祸及身矣！”战惕奔入。王者怒曰：“何敢引人私窥！”即以巨鞭重笞讫。乃召先生入，曰：“所以不见者，以幽明异路。今已知之，势难再聚。”因赠束金使行，曰：“君天下第一人，但坎未尽耳。”使青衣捉骑送之。先生疑身已死，青衣曰：“何得便尔！先生食御一切，置自俗间，非冥中物也。”既归，坎坷数年，中会、状，其言皆验。</p>
<h2 id='chapter_12_014'>薛慰娘</h2>
<p> <u>丰玉桂</u> ，<u>聊城</u> 儒生也，贫无生业。<u>万历</u> 间，岁大祲，孑然南遁，及归，至<u>沂</u> 而病。力疾行数里，至城南丛葬处，益惫，因傍冢卧。忽如梦，至一村，有叟自门中出，邀生入。屋两楹，亦殊草草。室内一女子，年十六七，仪容慧雅。叟使瀹柏枝汤，以陶器供客。因诘生里居、年齿，既已，乃曰：“<u>洪都</u> 姓<u>李</u> ，<u>平阳</u> 族。流寓此间，今三十二年矣。君志此门户，余家子孙如见探访，即烦指示之。老夫不敢忘义。义女<u>慰娘</u> ，颇不丑，可配君子。三豚儿到日，即遣主盟。”生喜，拜曰：“犬马齿二十有二，尚少良配。惠以眷好，固佳，但何处得翁之家人而告诉也？”叟曰：“君但住北村中，相待月余，自有来者，止求不惮烦耳。”生恐其言不信，要之曰：“实告翁，仆故家徒四壁，恐后日不如所望，中道之弃，人所难堪。即无姻好，亦不敢不守<u>季路</u> 之诺，即何妨质言之也？”叟笑曰：“君欲老夫旦旦耶？我稔知君贫。此订非专为君，<u>慰娘</u> 孤而无依，相托已久，不忍听其流落，故以奉君子耳。何见疑！”即捉臂送生出，拱手阖扉而去。</p>
<p>生觉，则身卧冢边，日已将午，渐起，次且入村。村人见之皆惊，谓其已死道旁经日矣。顿悟叟即冢中人也，隐而不言，但求寄寓。村人恐其复死，莫敢留。村有秀才与同姓，闻之，趋诘家世，盖生缌服叔也。喜导至家，饵治之，数日寻愈。因述所遇，叔亦惊异，遂坐待以觇其变。</p>
<p>居无何，果有官人至村，访父墓址，自言<u>平阳</u> 进士<u>李叔向</u> 。先是，其父<u>李洪都</u> ，与同乡某甲行贾，死于<u>沂</u> ，某因瘗诸丛葬处。既归，某亦死。是时翁三子皆幼。长<u>伯仁</u> ，举进士，令<u>淮南</u> ，数遣人寻父墓，迄无知者。次<u>仲道</u> ，举孝廉。<u>叔向</u> 最少，亦登第。于是亲求父骨，至<u>沂</u> 遍访。是日至，村人皆莫识。生乃引至墓所，指示之。<u>叔向</u> 未敢信，生为具陈所遇，<u>叔向</u> 奇之。审视两坟相接，或言三年前有宦者，葬少妾于此。<u>叔向</u> 恐误发他冢，生遂以所卧处示之。叔向命舁材其侧，始发冢。冢开，则见女尸，服妆黯败，而粉黛如生。<u>叔向</u> 知其误，骇极，莫知所为。而女已顿起，四顾曰：“三哥来耶？”<u>叔向</u> 惊，就问之，则<u>慰娘</u> 也。乃解衣蔽覆，舁归逆旅。急发旁冢，冀父复活。既发，则肤革犹存，抚之僵燥，悲哀不已。装敛入材，清醮七日。女亦缞绖若女，忽告<u>叔向</u> 曰：“曩阿翁有黄金二锭，曾分一为妾作奁。妾以孤弱无藏所，仅以丝线絷腰，而未将去，兄得之否？”<u>叔向</u> 不知，乃使生反求诸圹，果得之，一如女言。叔向仍以线志者分赠<u>慰娘</u> 。暇乃审其家世。</p>
<p>先是，女父<u>薛寅侯</u> 无子，止生<u>慰娘</u> ，甚钟爱之。女一日自<u>金陵</u> 舅氏归，将媪问渡。操舟者乃<u>金陵</u> 媒也。适有宦者，任满赴都，遣觅美妾，凡历数家，无当意者，将为扁舟诣<u>广陵</u> 。忽遇女，隐生诡谋，急招附渡。媪素识之，遂与共济。中途，投毒食中，女、妪皆迷。推妪堕江，载女而返，以重金卖诸宦者。入门，嫡始知，怒甚。女又惘然，莫知为礼，遂挞楚而囚禁之。北渡三日，女方醒。婢言始末，女大泣。一夜，宿于<u>沂</u> ，自经死，乃瘗诸乱冢中。女在墓，为群鬼所凌，<u>李</u> 翁时呵护之，女乃父事翁。翁曰：“汝命合不死，当为择一快婿。”前生既见而出，反谓女曰：“此生品谊可托。待汝三兄至，为汝主婚。”一日曰：“汝可归候，汝三兄将来矣。”盖即发墓之日也。</p>
<p>女于丧次，为<u>叔向</u> 缅述之。<u>叔向</u> 叹息良久，乃以<u>慰娘</u> 为妹，俾从<u>李</u> 姓。略买衣妆，遣归生，曰：“资斧无多，不能为妹子办妆。意将偕归，以慰母心，如何？”女亦欣然。于是夫妻从<u>叔向</u> ，辇柩并发。及归，母诘得其故，爱逾所生，馆诸别院。丧次，女哀悼过于儿孙。母益怜之，不令东归，嘱诸子为之买宅。适有<u>冯</u> 氏卖宅，直六百金。仓猝未能取盈，暂收契券，约日交兑。及期，<u>冯</u> 早至，适女亦从别院入省母，突见之，绝似当年操舟人，<u>冯</u> 见亦惊。女趋过之。两兄亦以母小恙，俱集母所。女问：“厅前跮踱者为谁？”<u>仲道</u> 曰：“几忘却，此必前日卖宅者也。”即起欲出。女止之，告以所疑，使诘难之。<u>仲道</u> 诺而出，则<u>冯</u> 已去，而巷南塾师<u>薛先生</u> 在焉。因问：“何来？”曰：“昨夕<u>冯</u> 某浼早登堂，一署券保。适途遇之，云偶有所忘，暂归便返，使仆坐以待之。”少间，生及<u>叔向</u> 皆至，遂相攀谈。<u>慰娘</u> 以<u>冯</u> 故，潜来屏后窥客，细视之，则其父也。突出，持抱大哭。翁惊涕曰：“吾儿何来！”众始知<u>薛</u> 即<u>寅侯</u> 也。<u>仲道</u> 虽于街头常遇，初未悉其名字。至是共喜，为述前因，设酒相庆。因留信宿，自道行踪。盖失女后，妻以悲死，鳏居无依，故游学至此也。生约买宅后，迎与同居。翁次日往探，<u>冯</u> 则举家遁去，乃知杀媪卖女者，即其人也。<u>冯</u> 初至<u>平阳</u> ，贸易成家，比年赌博，日就消乏，故货居宅，卖女之资亦濒尽矣。</p>
<p> <u>慰娘</u> 得所，亦不甚仇之，但择日徙居，更不追其所往。<u>李</u> 母馈遗不绝，一切日用皆供给之。生遂家于<u>平阳</u> ，但归试甚苦，幸是科举孝廉。<u>慰娘</u> 富贵，每念媪为己死，思报其子。媪夫姓<u>殷</u> ，一子名<u>富</u> ，好博，贫无立锥。一日，博局争注，殴杀人命，亡归<u>平阳</u> ，远投<u>慰娘</u> 。生遂留之门下。研诘所杀姓名，盖即操舟<u>冯</u> 某也。骇叹久之，因为道破，乃知<u>冯</u> 即杀母仇人也。益喜，遂役生家。<u>薛寅侯</u> 就养于婿，婿为买妇，生子女各一焉。</p>
<h2 id='chapter_12_015'>田子成</h2>
<p> <u>江宁</u> <u>田子成</u> ，过<u>洞庭</u> ，舟覆而没。子<u>良耜</u> ，<u>明</u> 季进士，时在抱中。妻<u>杜氏</u> ，闻讣，仰药而死。<u>良耜</u> 受庶祖母抚养成立，筮仕<u>湖北</u> 。年余，奉宪命营务<u>湖南</u> ，至<u>洞庭</u> ，痛哭而返。自告才力不及，降县丞，隶<u>汉阳</u> ，辞不就，院司强督促之乃就。辄放荡江湖间，不以官职自守。</p>
<p>一夕，舣舟江岸，闻洞箫声，抑扬可听。乘月步去，约半里许，见旷野中，茅屋数椽，荧荧灯火。近窗窥之，有三人对酌其中，上座一秀才，年三十许；下座一叟；侧座吹箫者，年最少。吹竟，叟击节赞佳。秀才面壁吟思，若罔闻。叟曰：“<u>卢十</u> 兄必有佳作，请长吟，俾得共赏之。”秀才乃吟曰：</p>
<p class="kindle-cn-poem-center">满江风月冷凄凄，瘦草零花化作泥。</p>
<p class="kindle-cn-poem-center">千里云山飞不到，梦魂夜夜竹桥西。</p>
<p class="kindle-cn-para-no-indent">吟声怆恻。叟笑曰：“<u>卢十</u> 兄故态作矣！”因酌以巨觥，曰：“老夫不能属和，请歌以侑酒。”乃歌“兰陵美酒”之什。歌已，一座解颐。</p>
<p>少年起曰：“我视月斜何度矣。”突出见客，拍手曰：“窗外有人，我等狂态尽露也！”遂挽客入，共一举手。叟使与少年相对坐。试其杯皆冷酒，辞不饮。少年起以苇炬燎壶而进之。<u>良耜</u> 亦命从者出钱行沽，叟固止之。因讯邦族，<u>良耜</u> 具道生平。叟致敬曰：“吾乡父母也。<u>少君</u> 姓<u>江</u> ，此间土著。”指少年曰：“此<u>江西</u> <u>杜野侯</u> 。”又指秀才：“此<u>卢十</u> 兄，与公同乡。”<u>卢</u> 自见<u>良耜</u> ，殊偃蹇不甚为礼。<u>良耜</u> 因问：“家居何里？如此清才，殊早不闻。”答曰：“流寓已久，亲族恒不相识，可叹人也！”言之哀楚。</p>
<p>叟摇手乱之曰：“好客相逢，不理觞政，聒絮如此，厌人听闻！”遂把杯自饮，曰：“一令请共行之，不能者罚。每掷三色，以相逢为率，须一古典相合。”乃掷得幺二三，唱曰：“三加幺二点相同，鸡黍三年约<u>范公</u> ：朋友喜相逢。”次少年，掷得双二单四，曰：“不读书人，但见俚典，勿以为笑。四加双二点相同，四人聚义<u>古城</u> 中：兄弟喜相逢。”<u>卢</u> 得双幺单二，曰：“二加双幺点相同，<u>吕向</u> 两手抱老翁：父子喜相逢。”<u>良耜</u> 掷，复与卢同，曰：“二加双幺点相同，<u>茅容</u> 二簋款<u>林宗</u> ：主客喜相逢。”</p>
<p>令毕，<u>良耜</u> 兴辞。<u>卢</u> 始起曰：“故乡之谊，未遑倾吐，何别之遽？将有所问，愿少留也。”<u>良耜</u> 复坐，问：“何言？”曰：“仆有老友某，没于洞庭，与君同族否？”<u>良耜</u> 曰：“是先君也，何以相识？”曰：“少时相善。没日，惟仆见之，因收其骨，葬江边耳。”<u>良耜</u> 出涕下拜，求指墓所。<u>卢</u> 曰：“明日来此，当指示之。要亦易辨，去此数武，但见坟上有丛芦十茎者是也。”<u>良耜</u> 洒涕，与众拱别。</p>
<p>至舟，终夜不寝，念<u>卢</u> 情词似皆有因。昧爽而往，则舍宇全无，益骇。因遵所指处寻墓，果得之。丛芦其上，数之，适符其数。恍然悟<u>卢十</u> 兄之称，皆其寓言，所遇，乃其父之鬼也。细问土人，则二十年前，有<u>高翁</u> 富而好善，溺水者皆拯其尸而埋之，故有数坟在焉。遂发冢负骨，弃官而返。归告祖母，质其状貌皆确。<u>江西</u> <u>杜野侯</u> ，乃其表兄，年十九，溺于江，后其父流寓<u>江西</u> 。又悟<u>杜夫人</u> 殁后，葬竹桥之西，故诗中忆之也。但不知叟何人耳。</p>
<h2 id='chapter_12_016'>王桂庵</h2>
<p> <u>王樨</u> ，字<u>桂庵</u> ，<u>大名</u> 世家子。适南游，泊舟<u>江</u> 岸。邻舟有榜人女，绣履其中，风姿韵绝。<u>王</u> 窥既久，女若不觉。<u>王</u> 朗吟“洛阳女儿对门居”，故使女闻。女似解其为己者，略举首一斜瞬之，俛首绣如故。<u>王</u> 神志益驰，以金一锭投之，堕女襟上。女拾弃之，金落岸边。<u>王</u> 拾归，益怪之，又以金钏掷之，堕足下，女操业不顾。无何，榜人自他归。<u>王</u> 恐其见钏研诘，心急甚，女从容以双钩覆蔽之。榜人解缆，径去。<u>王</u> 心情丧惘，痴坐凝思。时<u>王</u> 方丧偶，悔不即媒定之。乃询舟人，皆不识其何姓。返舟急追之，杳不知其所往，不得已，返舟而南。务毕，北旋，又沿<u>江</u> 细访，并无音耗。抵家，寝食皆萦念之。</p>
<p>逾年，复南，买舟<u>江</u> 际，若家焉。日日细数行舟，往来者帆楫皆熟，而曩舟殊杳。居半年，赀罄而归。行思坐想，不能少置。一夜，梦至江村，过数门，见一家柴扉南向，门内疏竹为篱，意是亭园，径入。有夜合一株，红丝满树。隐念：诗中“门前一树马缨花”，此其是矣。过数武，苇笆光洁。又入之，见北舍三楹，双扉阖焉。南有小舍，红蕉蔽窗。探身一窥，则椸架当门，罥画裙其上，知为女子闺闼，愕然却退。而内亦觉之，有奔出瞰客者，粉黛微呈，则舟中人也。喜出非望，曰：“亦有相逢之期乎！”方将狎就，女父适归，倏然惊觉，始知是梦。景物历历，如在目前。秘之，恐与人言，破此佳梦。</p>
<p>又年余，再适<u>镇江</u> 。郡南有<u>徐太仆</u> ，与有世谊，招饮。信马而去，误入小村，道途景象，仿佛平生所历。一门内，马缨一树，梦境宛然。骇极，投鞭而入，种种物色，与梦无别。再入，则房舍一如其数。梦既验，不复疑虑，直趋南舍，舟中人果在其中。遥见<u>王</u> ，惊起，以扉自幛，叱问：“何处男子？”<u>王</u> 逡巡间，犹疑是梦。女见步趋甚近，然扃户。<u>王</u> 曰：“卿不忆掷钏者耶？”备述相思之苦，且言梦征。女隔窗审其家世，<u>王</u> 具道之。女曰：“既属宦裔，中馈必有佳人，焉用妾？”<u>王</u> 曰：“非以卿故，昏娶固已久矣。”女曰：“果如所云，足知君心。妾此情难告父母，然亦方命而绝数家。金钏犹在，料钟情者必有耗问耳。父母偶适外戚，行且至。君姑退，倩冰委禽，计无不遂，若望以非礼成耦，则用心左矣。”<u>王</u> 仓卒欲出，女遥呼<u>王郎</u> 曰：“妾<u>芸娘</u> ，姓<u>孟</u> 氏。父字<u>江蓠</u> 。”<u>王</u> 记而出。</p>
<p>罢筵早返，谒<u>江蓠</u> 。<u>江</u> 迎入，设坐篱下。<u>王</u> 自道家阀，即致来意，兼纳百金为聘。翁曰：“息女已字矣。”<u>王</u> 曰：“讯之甚确，固待聘耳，何见绝之深？”翁曰：“适间所说，不敢为诳。”<u>王</u> 神情俱失，拱别而返。当夜辗转，无人可媒。向欲以情告太仆，恐娶榜人女为先生笑，今情急，无可为媒，质明，诣太仆，实告之。太仆曰：“此翁与有瓜葛，是祖母嫡孙，何不早言？”<u>王</u> 始吐隐情。太仆疑曰：“<u>江蓠</u> 固贫，素不以操舟为业，得毋误乎？”乃遣子大郎诣<u>孟</u> 。<u>孟</u> 曰：“仆虽空匮，非卖昏者。曩公子以金自媒，谅仆必为利动，故不敢附为婚姻。既承先生命，必无错谬。但顽女颇恃娇爱，好门户辄便拗却，不得不与商榷，免他日怨婚也。”遂起，少入而返，拱手一如尊命，约期乃别。大郎复命，<u>王</u> 乃盛备禽妆，纳采于<u>孟</u> ，假馆太仆之家，亲迎成礼。</p>
<p>居三日，辞岳北归。夜宿舟中，问<u>芸娘</u> 曰：“向于此处遇卿，固疑不类舟人子。当日泛舟何之？”答云：“妾叔家<u>江</u> 北，偶借扁舟一省视耳。妾家仅可自给，然傥来物颇不贵视之。笑君双瞳如豆，屡以金赀动人。初闻吟声，知为风雅士，又疑为儇薄子作荡妇挑之也。使父见金钏，君死无地矣。妾怜才心切否？”<u>王</u> 笑曰：“卿固黠甚，然亦堕吾术矣！”女问：“何事？”<u>王</u> 止而不言。又固诘之，乃曰：“家门日近，此亦不能终秘。实告卿：我家中固有妻在，<u>吴尚书</u> 女也。”<u>芸娘</u> 不信，<u>王</u> 故庄其词以实之。<u>芸娘</u> 色变，默移时，遽起，奔出，王履追之，则已投<u>江</u> 中矣。<u>王</u> 大呼，诸船惊闹，夜色昏蒙，惟有满江星点而已。<u>王</u> 悼痛终夜，沿<u>江</u> 而下，以重价觅其骸骨，亦无见者。邑邑而归，忧痛交集，又恐翁来视女，无词可对。有姊丈官<u>河南</u> ，遂命驾造之。</p>
<p>年余始归。途中遇雨，休装民舍，见房廊清洁，有老妪弄儿厦间。儿见<u>王</u> 入，即扑求抱，<u>王</u> 怪之。又视儿秀婉可爱，揽置膝头。妪唤之，不去。少顷，雨霁，<u>王</u> 举儿付妪，下堂趣装。儿啼曰：“阿爹去矣！”妪耻之，呵之不止，强抱而去。<u>王</u> 坐待治任，忽有丽者自屏后抱儿出，则<u>芸娘</u> 也。方诧异间，<u>芸娘</u> 骂曰：“负心郎！遗此一块肉，焉置之？”<u>王</u> 乃知为己子。酸来刺心，不暇问其往迹，先以前言之戏，矢日自白。<u>芸娘</u> 始反怒为悲，相向涕零。先是，第主<u>莫翁</u> ，六旬无子，携媪往朝南海。归途泊<u>江</u> 际，<u>芸娘</u> 随波下，适触翁舟。翁命从人拯出之，疗控终夜，始渐苏。翁媪视之，是好女子，甚喜，以为己女，携归。居数月，欲为择婿，女不可。逾十月，生一子，名曰<u>寄生</u> 。<u>王</u> 避雨其家，<u>寄生</u> 方周岁也。<u>王</u> 于是解装，入拜翁媪，遂为岳婿。居数日，始举家归。至，则<u>孟翁</u> 坐待，已两月矣。翁初至，见仆辈情词恍惚，心颇疑怪。既见，始共欢慰。历述所遭，乃知其枝梧者有由也。</p>
<h2 id='chapter_12_017'>寄生附</h2>
<p> <u>寄生</u> ，字<u>王孙</u> ，郡中名士。父母以其襁褓认父，谓有夙惠，钟爱之。长益秀美，八九岁能文，十四入郡庠。每自择偶。父<u>桂庵</u> 有妹<u>二娘</u> ，适<u>郑</u> 秀才<u>子侨</u> ，生女<u>闺秀</u> ，慧艳绝伦。<u>王孙</u> 见之，心切爱慕，积久，寝食俱废。父母大忧，苦研诘之，遂以实告。父遣冰于<u>郑</u> ，<u>郑</u> 性方谨，以中表为嫌，却之。<u>王孙</u> 逾病。母计无所出，阴婉致<u>二娘</u> ，但求<u>闺秀</u> 一临存之。<u>郑</u> 闻，益怒，出恶声焉。父母既绝望，听之而已。</p>
<p>郡有大姓<u>张</u> 氏，五女皆美，幼者名<u>五可</u> ，尤冠诸姊，择婿未字。一日，上墓，途遇<u>王孙</u> ，自舆中窥见，归以白母。母沈知其意，见媒媪<u>于氏</u> ，微示之。媪遂诣<u>王</u> 所。时<u>王孙</u> 方病，讯知，笑曰：“此病老身能医之。”<u>芸娘</u> 问故。媪述<u>张</u> 氏意，极道<u>五可</u> 之美。<u>芸娘</u> 喜，使媪往候<u>王孙</u> 。媪入，抚<u>王孙</u> 而告之。<u>王孙</u> 摇首曰：“医不对症，奈何！”媪笑曰：“但问医良否耳，其良也，召<u>和</u> 而<u>缓</u> 至，可矣。执其人以求之，守死而待之，不亦痴乎？”<u>王孙</u> 欷歔曰：“但天下之医，无愈<u>和</u> 者。”媪曰：“何见之不广也？”遂以<u>五可</u> 之容颜发肤，神情态度，口写而手状之。<u>王孙</u> 又摇首曰：“媪休矣！此余愿所不及也。”反身向壁，不复听矣。媪见其志不移，遂去。</p>
<p>一日，<u>王孙</u> 沉痼中，忽一婢入曰：“所思之人至矣！”喜极，跃然而起。急出舍，则丽人已在庭中。细认之，却非<u>闺秀</u> ，着松花色细褶绣裙，双钩微露，神仙不啻也。拜问姓名，答曰：“妾，<u>五可</u> 也。君深于情者，而独钟<u>闺秀</u> ，使人不平。”<u>王孙</u> 谢曰：“生平未见颜色，故目中止一<u>闺秀</u> 。今知罪矣！”遂与要誓。方握手殷殷，适母来抚摩，蘧然而觉，则一梦也。回思声容笑貌，宛在目中，阴念：“<u>五可</u> 果如所梦，何必求所难遘？”因而以梦告母。</p>
<p>母喜其念少夺，急欲媒之。<u>王孙</u> 恐梦见不的，托邻妪素识<u>张</u> 氏者，伪以他故诣之，嘱其潜相<u>五可</u> 。妪至其家，<u>五可</u> 方病，靠枕支颐，婀娜之态，倾绝一世。近问：“何恙？”女默然弄带，不作一语。母代答曰：“非病也。连日与爹娘负气耳！”妪问故，曰：“诸家问名。皆不愿，必如<u>王</u> 家<u>寄生</u> 者方嫁。是为母者劝之急，遂作意不食数日矣。”妪笑曰：“娘子若配<u>王郎</u> ，真是玉人成双也。渠若见<u>五娘</u> ，恐又憔悴死矣！我归，即令倩冰，如何？”<u>五可</u> 止之曰：“姥勿尔！恐其不谐，益增笑耳！”妪锐然以必成自任，<u>五可</u> 方微笑。妪归，复命，一如媒媪言。<u>王孙</u> 详问衣履，亦与梦合，大悦。意虽稍舒，然终不以人言为信。</p>
<p>过数日，渐瘳，秘招<u>于媪</u> 来，谋以亲见<u>五可</u> 。媪难之，姑应而去。久之，不至。方欲觅问，媪忽忻然来曰：“机幸可图。<u>五娘</u> 向有小恙，日令婢辈将扶，移过对院。公子往伏伺之，<u>五娘</u> 行缓涩，委曲可以尽睹矣。”<u>王孙</u> 喜，明日，命驾早往，媪先在焉。即令絷马村树，引入临路舍，设座掩扉而去。少间，<u>五可</u> 果扶婢出。<u>王孙</u> 自门隙目注之。女从门外过，媪故指挥云树以迟纤步，<u>王孙</u> 窥觇尽悉，意颤不能自持。未几，媪至，曰：“可以代<u>闺秀</u> 否？”<u>王孙</u> 申谢而返，始告父母，遣媒要盟。及妁往，则<u>五可</u> 已别字矣。</p>
<p> <u>王孙</u> 失意，悔闷欲死，即刻复病。父母忧甚，责其自误。<u>王孙</u> 无词，惟日饮米汁一合。积数日，鸡骨支床，较前尤甚。媪忽至，惊曰：“何惫之甚？”<u>王孙</u> 涕下，以情告。媪笑曰：“痴公子！前日人趁汝来，而故却之；今日汝求人，而能必遂耶？虽然，尚可为力。早与老身谋，即许京都皇子，能夺还也。”<u>王孙</u> 大悦，求策。媪命函启遣伻，约次日候于<u>张</u> 所。<u>桂庵</u> 恐以唐突见拒，媪曰：“前与<u>张公</u> 业有成言，延数日而遽悔之。且彼字他家，尚无函信。谚云：‘先炊者先餐。’何疑也！”<u>桂庵</u> 从之。次日，二仆往，并无异词，厚犒而归。<u>王孙</u> 病顿起，由此<u>闺秀</u> 之想遂绝。</p>
<p>初，<u>郑子侨</u> 却聘，<u>闺秀</u> 颇不怿，既闻<u>张</u> 氏婚成，心愈抑郁，遂病，日就支离。父母诘之，不肯言。婢窥其意，隐以告母。<u>郑</u> 闻之，怒不医，以听其死。<u>二娘</u> 怼曰：“吾侄亦殊不恶，何守头巾戒，杀吾娇女！”<u>郑</u> 恚曰：“若所生女，不如早亡，免贻笑柄！”以此夫妻反目。<u>二娘</u> 与女言，将使仍归<u>王孙</u> ，若为媵。女俛首不言，意若甚愿。<u>二娘</u> 商<u>郑</u> ，<u>郑</u> 更怒，一付<u>二娘</u> ，置女度外，不复预闻。<u>二娘</u> 爱女切，欲实其言。女乃喜，病渐瘥。</p>
<p>窃探<u>王孙</u> ，亲迎有日矣。及期，以侄完婚，伪欲归宁，昧旦，使人求仆舆于兄。兄最友爱，又以居村邻近，遂以所备亲迎车马，先迎<u>二娘</u> 。既至，则妆女入车，使两仆两媪护送之。到门，以毡贴地而入。时鼓乐已集，从仆叱令吹擂，一时人声沸聒。<u>王孙</u> 奔视，则女子以红帕蒙首，骇极，欲奔，<u>郑</u> 仆夹扶，便令交拜。<u>王孙</u> 不知何由，即便拜讫。二媪扶女，径坐青庐，始知其<u>闺秀</u> 也。举家皇乱，莫知所为。时渐濒暮，<u>王孙</u> 不复敢行亲迎之礼。<u>桂庵</u> 遣仆以情告<u>张</u> ，<u>张</u> 怒，遂欲断绝。<u>五可</u> 不肯，曰：“彼虽先至，未受雁采，不如仍使亲迎。”父纳其言，以对来使。使归，<u>桂庵</u> 终不敢从。相对筹思，喜怒俱无所施。<u>张</u> 待之既久，知其不行，遂亦以舆马送<u>五可</u> 至，因另设青帐于别室。而<u>王孙</u> 周旋两间，蹀踱无以自处。母乃调停于中，使序行以齿，二女皆诺。及<u>五可</u> 闻<u>闺秀</u> 差长，称“姊”有难色，母甚虑之。比三朝公会，<u>五可</u> 见<u>闺秀</u> 风致宜人，不觉右之，自是始定。然父母恐其积久不相能，而二女却无间言，衣履易着，相爱如姊妹焉。</p>
<p> <u>王孙</u> 始问<u>五可</u> 却媒之故，笑曰：“无他，聊报君之却<u>于媪</u> 耳。尚未见妾，意中止有<u>闺秀</u> ；既见妾，亦略靳之，以觇君之视妾，较<u>闺秀</u> 何如也。使君为伊病，而不为妾病，则亦不必强求容矣。”<u>王孙</u> 笑曰：“报亦惨矣！然非<u>于媪</u> ，何得一觐芳容。”<u>五可</u> 曰：“是妾自欲见君，媪何能为？过舍门时，岂不知眈眈者在内耶。梦中业相要，何尚未知信耶？”<u>王孙</u> 惊问：“何知？”曰：“妾病中梦至君家，以为妄，后闻君亦梦妾，乃知魂魄真到此也。”<u>王孙</u> 异之，遂述所梦，时日悉符。父子之良缘，皆以梦成，亦奇情也。故并志之。</p>
<p> <u>异史氏</u> 曰：父痴于情，子遂几为情死。所谓情种，其<u>王孙</u> 之谓与？不有善梦之父，何生离魂之子哉！</p>
<h2 id='chapter_12_018'>周生</h2>
<p> <u>周生</u> 者，<u>淄</u> 邑之幕客。令公出，夫人<u>徐</u> 有朝<u>碧霞元君</u> 之愿，以道远故，将遣仆赍仪代往，使<u>周</u> 为祝文。<u>周</u> 作骈词，历叙平生，颇涉狎谑。中有云：“栽<u>般阳</u> 满县之花，偏怜断袖；置<u>夹谷</u> 弥山之草，惟爱余桃。”此诉夫人所愤也，类此甚多。脱稿，示同幕<u>凌生</u> 。<u>凌</u> 以为亵，戒勿用。弗听，付仆而去。未几，<u>周生</u> 卒于署，既而仆亦死，<u>徐夫人</u> 产后，亦病卒。人犹未之异也。<u>周生</u> 子自都来迎父榇，夜与<u>凌生</u> 同宿，梦父戒之曰：“文字不可不慎也！我不听<u>凌君</u> 言，遂以亵词，致干神怒，遽夭天年，又贻累<u>徐夫人</u> ，且殃及焚文之仆。恐冥罚尤不免也！”醒而告<u>凌</u> ，<u>凌</u> 亦梦同，因述其文。<u>周</u> 子为之惕然。</p>
<p> <u>异史氏</u> 曰：恣情纵笔，辄洒洒自快，此文客之常也。然婬嫚之词，何敢以告神明哉！狂生无知，冥谴其所应尔。但使贤夫人及千里之仆，骈死而不知其罪，不亦与刑律中分首从者，反多愦愤耶？冤已！</p>
<h2 id='chapter_12_019'>褚遂良</h2>
<p> <u>长山</u> <u>赵某</u> ，税屋大姓。病症结，又孤贫，奄然就毙。一日，力疾就凉，移卧檐下。既醒，见绝代丽人坐其傍，因诘问之。女曰：“我特来为汝作妇。”某惊曰：“无论贫人不敢有妄想，且奄奄一息，有妇何为！”女曰：“我能治之。”某曰：“我病非仓猝可除，纵有良方，其如无赀买药何！”女曰：“我医疾不用药也。”遂以手按赵腹，力摩之，觉其掌热如火。移时，腹中痞块，隐隐作解拆声。又少时，欲登厕，急起，走数武，解衣大下，胶液流离，结块尽出，觉通体爽快。返卧故处，谓女曰：“娘子何人？祈告姓氏，以便尸祝。”答云：“我狐仙也。君乃<u>唐</u> 朝<u>褚遂良</u> ，曾有恩于妾家，每铭心欲一图报。日相寻觅，今始得见，夙愿可酬矣。”某自惭形秽，又虑茅屋灶煤，玷染华裳。女但请行。<u>赵</u> 乃导入家，土莝无席，灶冷无烟，曰：“无论光景如此，不堪相辱，即卿能甘之，请视瓮底空空，又何以养妻子？”女但言：“无虑。”言次，一回头，见榻上毡席衾褥已设。方将致诘，又转瞬，见满室皆银光纸裱贴如镜，诸物已悉变易，几案精洁，肴酒并陈矣。遂相欢饮。日暮，与同狎寝，如夫妇。</p>
<p>主人闻其异，请一见之。女即出见，无难色。由此四方传播，造门者甚夥。女并不拒绝，或设筵招之，女必与夫俱。一日，座中一孝廉，阴萌淫念。女已知之，忽加诮让，即以手推其首，首过棂外，而身犹在室，出入转侧，皆所不能。因共哀免，方曳出之。</p>
<p>积年余，造请者日益烦，女颇厌之。被拒者辄骂<u>赵</u> 。值端阳，饮酒高会，忽一白兔跃入。女起曰：“舂药翁来见召矣！”谓兔曰：“请先行。”兔趋出，径去。女命<u>赵</u> 取梯。<u>赵</u> 于舍后负长梯来，高数丈。庭有大树一章，便倚其上，梯更高于树杪。女先登，<u>赵</u> 亦随之。女回首曰：“亲宾有愿从者，当即移步。”众相视不敢登，惟主人一僮，踊跃从其后。上上益高，梯尽云接，不可见矣。共视其梯，则多年破扉，去其白板耳。群入其室，灰壁败灶依然，他无一物。犹意僮返可问，竟终杳已。</p>
<h2 id='chapter_12_020'>刘全</h2>
<p> <u>邹平</u> 牛医<u>侯某</u> ，荷饭饷耕者。至野，有风旋其前，<u>侯</u> 即以杓掬浆祝奠之。尽数杓，风始去。一日适城隍庙，闲步廊下，见内塑<u>刘全</u> 献瓜像，被鸟雀遗粪，糊蔽目睛。<u>侯</u> 曰：“<u>刘</u> 大哥何遂受此玷污！”因以爪甲为除去之。</p>
<p>后数年，病卧，被二皂摄去。至官衙前，逼索财贿甚苦。<u>侯</u> 方无所为计，忽自内一绿衣人出，见之讶曰：“<u>侯翁</u> 何来？”<u>侯</u> 便告诉。绿衣人责二皂曰：“此汝<u>侯</u> 大爷，何得无礼！”二皂喏喏，逊谢不知。俄闻鼓声如雷，绿衣人曰：“早衙矣。”遂与俱入，令立墀下，曰：“姑立此，我为汝问之。”遂上堂点手，招一吏人下，略道数语。吏人见<u>侯</u> 拱手曰：“<u>侯</u> 大哥来耶？汝亦无甚大事，有一马相讼，一质便可复返。”遂别而去。少间，堂上呼<u>侯</u> 名。<u>侯</u> 上跪，一马亦跪。官问侯：“马言被汝药死，有诸？”<u>侯</u> 曰：“彼得瘟症，某以瘟方治之。既药不瘳，隔日而死，与某何涉？”马作人言，两相苦。官命稽籍，籍注马寿若干，应死于某年月日，数确符。因诃曰：“此汝天数已尽，何得妄控！”叱之而去。因谓<u>侯</u> 曰：“汝存心方便，可以不死。”仍命二皂送回。前二人亦与俱出，又嘱途中善相视。<u>侯</u> 曰：“今日虽蒙覆庇，生平实未识荆。乞示姓字，以图衔报。”绿衣人曰：“三年前，仆从泰山来，焦渴欲死，经君村外，蒙以杓浆见饮，至今不忘。”吏人曰：“某即<u>刘全</u> 。曩被雀粪之污，闷不可耐，君手为涤除，是以耿耿。奈冥间酒馔，不可以奉宾客，请即别矣。”<u>侯</u> 始悟，乃归。既至家，款留二皂，皂并不敢饮其杯水。<u>侯</u> 苏，盖死已逾两日矣。</p>
<p>自此益修善。每逢节序，必以浆酒酧<u>刘全</u> 。年八旬，尚强健，能超乘驰走。一日，途间见<u>刘全</u> 骑马来，若将远行。拱手道温凉毕，<u>刘</u> 曰：“君数已尽，勾牒出矣。勾役欲相招，我禁使弗须。君可归治后事，三日后，我来同君行。地下代买小缺，亦无苦也。”遂去。<u>侯</u> 归告妻子，招别戚友，棺衾俱备。第四日日暮，对众曰：“<u>刘</u> 大哥来矣。”入棺遂殁。</p>
<h2 id='chapter_12_021'>土化兔</h2>
<p> <u>靖逆侯</u> <u>张勇</u> 镇<u>兰州</u> 时，出猎获兔甚多，中有半身或两股尚为土质。一时<u>秦</u> 中争传土能化兔。此亦物理之不可解者。</p>
<h2 id='chapter_12_022'>鸟使</h2>
<p> <u>苑城</u> <u>史乌程</u> 家居，忽有鸟集屋上，香色类鸦。<u>史</u> 见之，告家人曰：“夫人遣鸟使召我矣。急备后事，某日当死。”至日果卒。殡日，鸦复至，随槥缓飞，由<u>苑</u> 之<u>新</u> 。及殡，鸦始不见。<u>长山</u> <u>吴木欣</u> 目睹之。</p>
<h2 id='chapter_12_023'>姬生</h2>
<p> <u>南阳</u> <u>鄂</u> 氏，患狐，金钱什物，辄被窃去。迕之，祟益甚。<u>鄂</u> 有甥<u>姬生</u> ，名士不羁，焚香代为祷免，卒不应。又祝舍外祖使临己家，亦不应。众笑之。生曰：“彼能幻变，必有人心。我固将引之，俾入正果。”数日辄一往祝之。虽不见验，然生所至，狐遂不扰。以故，<u>鄂</u> 常止生宿。生夜望空请见，邀益坚。一日，生归，独坐斋中，忽房门缓缓自开。生起致敬曰：“狐兄来耶？”殊寂无声。一夜，门自开。生曰：“倘是狐兄降临，固小生所祷祝而求者，何妨即赐光霁？”却又寂然。案头有钱二百，及明失之。生至夜，增以数百。中宵，闻布幄铿然。生曰：“来耶？敬具时铜数百备用。仆虽不充裕，然非鄙吝者。若缓急有需，无妨质言，何必盗窃？”少间，视钱，脱去二百。生仍置故处，数夜不复失。有熟鸡，欲供客而失之。生至夕，又益以酒。而狐从此绝迹矣。<u>鄂</u> 家祟如故。生又往祝曰：“仆设钱而子不取，设酒而子不饮。我外祖衰迈，无为久祟之。仆备有不腆之物，夜当凭汝自取。”乃以钱十千、酒一罇，两鸡皆聂切，陈几上。生卧其傍，终夜无声，钱物如故。狐怪从此亦绝。</p>
<p>生一日晚归，启斋门，见案上酒一壶，燂鸡盈盘，钱四百，以赤绳贯之，即前日所失物也。知狐之报。嗅酒而香，酌之色碧绿，饮之甚醇。壶尽半酣，觉心中贪念顿生，蓦然欲作贼，便启户出。思村中一富室，遂往越其墙。墙虽高，一跃上下，如有翅翎。入其斋，窃取貂裘、金鼎而出，归置床头，始就枕眠。天明，携入内室。妻惊问之，生嗫嚅而告，有喜色。妻骇曰：“君素刚正，何忽作贼！”生恬然不为怪，因述狐之有情。妻恍然悟曰：“是必酒中之狐毒也。”因念丹砂可以却邪，遂研入酒，饮生。少顷，生忽失声曰：“我奈何做贼！”妻代解其故，爽然自失。又闻富室被盗，噪传里党。生终日不食，莫知所处。妻为之谋，使乘夜抛其墙内，生从之。富室复得故物，事亦遂寝。</p>
<p>生岁试冠军，又举行优，应受倍赏。及发落之期，道署梁上黏一帖云：“<u>姬某</u> 作贼，偷某家裘、鼎，何为行优？”梁最高，非跋足可黏。文宗疑之，执帖问生。生愕然，思此事除妻外无知者，况署中深密，何由而至？因悟曰：“此必狐之为也。”遂缅述无讳，文宗赏礼有加焉。生每自念：无所取罪于狐，所以屡陷之者，亦小人之耻独为小人耳。</p>
<p> <u>异史氏</u> 曰：生欲引邪入正，而反为邪惑。狐意未必大恶，或生以谐引之，狐亦以戏弄之耳。然非身有夙根，室有贤助，几何不如<u>原涉</u> 所云，家人寡妇，一为盗污遂行淫哉！吁！可惧也！</p>
<p> <u>吴木欣</u> 云：“<u>康熙</u> 甲戌，一乡科令<u>浙</u> 中，点稽囚犯。有窃盗，已刺字讫，例应逐释。令嫌‘窃’字减笔从俗，非官板正字，使刮去之，候创平，依<span class="kindle-cn-specialtext-double">字汇</span> 中点画形象另刺之。盗口占一绝云：‘手把菱花仔细看，淋漓鲜血旧痕斑。早知面上重为苦，窃物先防识字官。’禁卒笑之曰：‘诗人不求功名，而乃为盗？’盗又口占答之云：‘少年学道志功名，只为家贫误一生。冀得赀财权子母，囊游<u>燕</u> 市博恩荣。’”即此观之，秀才为盗，亦仕进之志也。狐授<u>姬生</u> 以进取之资，而返悔为所误，迂哉！一笑。</p>
<h2 id='chapter_12_024'>果报</h2>
<p> <u>安丘</u> 某生，通卜筮之术。其为人邪荡不检，每有钻穴逾隙之行，则卜之。一日，忽病，药之不愈。曰：“吾实有所见。冥中怒我狎亵天数，将重谴矣，药何能为！”亡何，目暴瞽，两手无故自折。</p>
<p>某甲者，伯无嗣。甲利其有，愿为之后。伯既死，田产悉为所有，遂背前盟。又有叔，家颇裕，亦无子。甲又父之。死，又背之。于是并三家之产，富甲一乡。一日，暴病若狂，自言曰：“汝欲享富厚而生耶！”遂以利刃自割肉，片片掷地。又曰：“汝绝人后，尚欲有后耶！”剖腹流肠，遂毙。未几，子亦死，产业归人矣。果报如此，可畏也夫！</p>
<h2 id='chapter_12_025'>公孙夏</h2>
<p> <u>保定</u> 有国学生某，将入都纳赀，谋得县尹。方趣装而病，月余不起。忽有僮人曰：“客至。”某亦忘其疾，趋出逆客。客华服类贵者，三揖入舍，叩所自来，客曰：“仆，<u>公孙夏</u> ，十一皇子坐客也。闻治装将图县尹，既有是志，太守不更佳耶？”某逊谢，但言：“赀薄，不敢有奢愿。”客请效力，俾出半赀，约于任所取盈。某喜求策，客曰：“督、抚皆某最契之交，暂得五千缗，其事济矣。目前<u>真定</u> 缺员，便可急图。”某讶其本省。客笑曰：“君迂矣！但有孔方在，何问<u>吴</u> <u>越</u> 桑梓耶。”某终踌躇，疑其不经。客曰：“无须疑惑。实相告，此冥中城隍缺也。君寿尽，已注死籍，乘此营办，尚可以致冥贵。”即起告别，曰：“君且自谋，三日当复会。”遂出门跨马去。某忽开眸，与妻子永诀。命出藏镪，市楮锭万提，郡中是物为空。堆积庭中，杂刍灵鬼马，日夜焚之，灰高如山。三日，客果至。某出赀交兑，客即导至部署，见贵官坐殿上，某便伏拜。贵官略审姓名，便勉以“清廉谨慎”等语。乃取凭文，唤至案前与之。</p>
<p>某稽首出署。自念监生卑贱，非车服炫耀，不足震慑曹属。于是益市舆马，又遣鬼役以彩舆迓其美妾。区画方已，<u>真定</u> 卤簿已至。途中里余，一道相属，意得甚。忽前导者钲息旗靡。惊疑间，见骑者尽下，悉伏道周，人小径尺，马大如狸。车前者骇曰：“<u>关帝</u> 至矣！”某惧，下车亦伏。遥见帝君从四五骑，缓辔而至。须多绕颊，不似世所模肖者，而神采威猛，目长几近耳际。马上问：“此何官？”从者答：“<u>真定</u> 守。”帝君曰：“区区一郡，何直得如此张皇！”某闻之，洒然毛悚，身暴缩，自顾如六七岁儿。帝君命起，使随马踪行。道傍有殿宇，帝君入，南向坐，命以笔札授某，俾自书乡贯姓名。某书已，呈进。帝君视之，怒曰：“字讹误不成形象！此市侩耳，何足以任民社！”又命稽其德籍。傍一人跪奏，不知何词。帝君厉声曰：“干进罪小，卖爵罪重！”旋见金甲神绾锁去。遂有二人捉某，褫去冠服，笞五十，臀肉几脱，逐出门外。四顾车马尽空，痛不能步，偃息草间。</p>
<p>细认其处，离家尚不甚远，幸身轻如叶，一昼夜始抵家。豁若梦醒，床上呻吟。家人集问，但言股痛。盖瞑然若死者，已七日矣，至是始寤。便问：“<u>阿怜</u> 何不来？”盖妾小字也。先是，<u>阿怜</u> 方坐谈，忽曰：“彼为<u>真定</u> 太守，差役来接我矣。”乃入室丽妆，妆竟而卒，才隔夜耳。家人述其异。某悔恨椎胸，命停尸勿葬，冀其复还。数日杳然，乃葬之。某病渐瘳，但股疮大剧，半年始起。每自曰：“官赀尽耗，而横被冥刑，此尚可忍，但爱妾不知舁向何所，清夜所难堪耳。”</p>
<p> <u>异史氏</u> 曰：嗟乎！市侩固不足南面哉！冥中既有线索，恐夫子马踪所不及到，作威福者，正不胜诛耳。吾乡<u>郭华野</u> 先生传有一事，与此颇类，亦人中之神也。先生以清骾受主知，再起总制<u>荆楚</u> 。行李萧然，惟四五人从之，衣履皆敝陋，途中人皆不知为贵官也。适有新令赴任，道与相值，驼车二十余乘，前驱数十骑，驺从以百计。先生亦不知其何官，时先之，时后之，时以数骑杂其伍。彼前马者怒其扰，辄诃却之。先生亦不顾瞻。亡何，至一巨镇，两俱休止。乃使人潜访之，则一国学生，加纳赴任<u>湖南</u> 者也。乃遣一价召之使来。令闻呼骇疑，及诘官阀，始知为先生，悚惧无以为地，冠带蒲伏而前。先生问：“汝即某县县尹耶？”答曰：“然。”先生曰：“蕞尔一邑，何能养如许驺从？履任，则一方涂炭矣！不可使殃民社，可即旋归，勿前矣。”令叩首曰：“下官尚有文凭。”先生即令取凭，审验已，曰：“此亦细事，代若缴之可耳。”令伏拜而出。归途不知何以为情，而先生行矣。世有未莅任而已受考成者，实所创闻。盖先生奇人，故有此快事耳。</p>
<h2 id='chapter_12_026'>韩方</h2>
<p> <u>明</u> 季，<u>济</u> 郡以北数州县，邪疫大作，比户皆然。<u>齐</u> 东农民<u>韩方</u> ，性至孝，父母皆病，因具楮帛，哭祷于<u>孤石大夫</u> 之庙。归途零涕，遇一人，衣冠清洁，问：“何悲？”<u>韩</u> 具以告。其人曰：“<u>孤石</u> 之神，不在于此，祷之何益？仆有小术，可以一试。”<u>韩</u> 喜，诘其姓字。其人曰：“我不求报，何必通乡贯乎？”<u>韩</u> 敦请临其家。其人曰：“无须。但归，以黄纸置床上，厉声言：‘我明日赴都，告诸岳帝！’病当已。”<u>韩</u> 恐不验，坚求移趾。其人曰：“实告子，我非人也。巡环使者以我诚笃，俾为南乡土地。感君孝，指授此术。目前岳帝举枉死之鬼，其有功人民，或正直不作邪祟者，以城隍、土地用。今日殃人者，皆郡城北兵所杀之鬼，急欲赴都自投，故沿途索赂，以谋口食耳。言告岳帝，则彼必惧，故当已。”<u>韩</u> 悚然起敬，伏地叩谢。及起，其人已渺，惊叹而归。遵其教，父母皆愈。以传邻村，无不验者。</p>
<p> <u>异史氏</u> 曰：沿途祟人而往，以求不作邪祟之用，此与策马应“不求闻达之科”者何殊哉！天下事大率类此。犹忆甲戌、乙亥之间，当事者使民捐谷，具疏谓民乐输。于是各州县如数取盈，甚费敲扑。时郡北七邑被水，岁祲，催办尤难。<u>唐太史</u> 偶至<u>利津</u> ，见系逮者十余人，因问：“为何事？”答曰：“官捉吾等赴城，比追乐输耳。”农民不知“乐输”二字作何解，遂以为徭役敲比之名，岂不可叹而可笑哉！</p>
<h2 id='chapter_12_027'>纫针</h2>
<p> <u>虞小思</u> ，<u>东昌</u> 人，居积为业。妻<u>夏</u> ，归宁返，见门外一妪，偕少女哭甚哀。<u>夏</u> 诘之，妪挥泪相告。乃知其夫<u>王心斋</u> ，亦宦裔也。家中落，无衣食业，浼中保贷富室<u>黄</u> 氏金，作贾。中途遭寇，丧赀，幸不死。至家，<u>黄</u> 索偿，计子母不下三十金，实无可准抵。<u>黄</u> 窥其女<u>纫针</u> 美，将谋作妾，使中保质告之：如肯可，折债外，仍以廿金压券。<u>王</u> 谋诸妻，妻泣曰：“我虽贫，固簪缨之胄。彼以执鞭发迹，何敢遂媵吾女！且<u>纫针</u> 固自有婿，汝乌得擅作主！”先是，同邑<u>傅孝廉</u> 之子，与<u>王</u> 投契，生男<u>阿卯</u> ，与褓中论婚。后孝廉官于<u>闽</u> ，年余而卒，妻子不能归，音耗俱绝。以故<u>纫针</u> 十五，尚未字也。妻言及此，遂无词，但谋所以为计。妻曰：“不得已，其试谋诸两弟。”盖妻<u>范氏</u> ，其祖曾任京职，两孙田产尚多也。次日，妻携女归告两弟。两弟任其涕泪，并无一词肯为设处。<u>范</u> 乃号啼而归。适逢<u>夏</u> 诘，且诉且哭。</p>
<p> <u>夏</u> 怜之，视其女，绰约可爱，益为哀楚。因邀入其家，款以酒食，慰之曰：“母子勿戚，妾当竭力。”<u>范</u> 未遑谢，女已哭伏在地，益加惋惜。筹思曰：“虽有薄蓄，然三十金亦复大难。当典质相付。”母子拜谢。<u>夏</u> 以三日为约。别后，百计为之营谋，亦未敢告诸其夫。三日，未满其数，又使人假诸其母。<u>范</u> 母女已至，因以实告，又订次日。抵暮，假金至，合裹并置床头。至夜，有盗穴壁，以火入。<u>夏</u> 觉，睨之，见一人臂挎短刀，状貌凶恶，大惧，不敢作声，伪为睡者。盗近箱，意将发扃。回顾<u>夏</u> 枕边有裹物，探身攫去，就灯解视，乃入腰橐，不复胠箧而去。<u>夏</u> 乃起呼。家中惟一小婢，隔墙告邻，邻人集而盗已远。<u>夏</u> 乃对灯啜泣，见婢睡熟，乃引带自经于棂间。天曙婢觉，呼人解救，四肢冰冷。<u>虞</u> 闻奔至，诘婢始得其由，惊涕营葬。时方夏，尸不僵，亦不腐。过七日，乃殓之。既葬，<u>纫针</u> 潜出，哭于其墓。暴雨忽集，霹雳大作，发墓，<u>纫针</u> 震死。<u>虞</u> 闻，奔验，则棺木已启，妻呻嘶其中，抱出之。见女尸，不知为谁。<u>夏</u> 审视，始辨之，方相骇怪。未几，<u>范</u> 至，见女已死，哭曰：“固疑其在此，今果然矣！闻夫人自缢，日夜不绝声。今夜语我，欲哭于殡宫，我未之应也。”<u>夏</u> 感其义，遂与夫言，即以所葬材穴葬之。<u>范</u> 拜谢。<u>虞</u> 负妻归，<u>范</u> 亦归告其夫。闻村北一人被雷击死于途，身有字云：“偷<u>夏氏</u> 金贼。”俄闻邻妇哭声，乃知雷击者即其夫<u>马大</u> 也。村人白于官，拘妇械鞫，则<u>范氏</u> 以<u>夏</u> 之措金赎女，对人感泣，<u>马大</u> 赌博无赖，闻之而盗心遂生也。官押妇搜赃，则止存二十数，又检马尸得四数。官判卖妇偿补责还<u>虞</u> 。<u>夏</u> 益喜，全金悉仍付<u>范</u> ，俾偿债主。</p>
<p>葬女三日，夜大雷电以风，坟复发，女亦顿活。不归其家，往扣<u>夏氏</u> 之门，盖认其墓，疑其复生也。<u>夏</u> 惊起，隔扉问之。女曰：“夫人果生耶！我<u>纫针</u> 耳。”<u>夏</u> 骇为鬼，呼邻媪诘之，知其复活，喜内入室。女自言：“愿从夫人服役，不复归矣。”<u>夏</u> 曰：“得无谓我损金为买婢耶？汝葬后，债已代偿，可勿见猜。”女益感泣，愿以母事，<u>夏</u> 不允。女曰：“儿能操作，亦不坐食。”天明，告<u>范</u> 。<u>范</u> 喜，急至，亦从女意，即以属<u>夏</u> 。<u>范</u> 去，<u>夏</u> 强送女归。女啼思<u>夏</u> 。<u>王心斋</u> 自负女来，委诸门内而去。<u>夏</u> 见，惊问，始知其故，遂亦安之。女见<u>虞</u> 至。急下拜，呼以父。<u>虞</u> 固无子女，又见女依依怜人，颇以为欢。女纺绩缝纫，勤劳臻至。<u>夏</u> 偶病剧，女昼夜给役，见<u>夏</u> 不食，亦不食，面上时有啼痕。向人曰：“母有万一，我誓不复生！”<u>夏</u> 少瘳，始解颜为欢。<u>夏</u> 闻流涕，曰：“我四十无子，但得生一女如<u>纫针</u> 亦足矣。”<u>夏</u> 从不育，逾年忽生一男，人以为行善之报。</p>
<p>居二年，女益长。<u>虞</u> 与<u>王</u> 谋，不能坚守旧盟。王曰：“女在君家，婚姻惟君所命。”女十七，惠美无双。此言出，问名者趾错于门，夫妻为拣。富室<u>黄某</u> 亦遣媒来，<u>虞</u> 恶其为富不仁，力却之。为择于<u>冯</u> 氏。<u>冯</u> ，邑名士，子慧而能文。将告于<u>王</u> ，<u>王</u> 出负贩未归，遂径诺之。<u>黄</u> 以不得于<u>虞</u> ，亦托作贾，迹<u>王</u> 所在，设馔相邀，更复助以资本，渐渍习洽。因自言其子慧以自媒，<u>王</u> 感其情，又仰其富，遂与订盟。既归，诣<u>虞</u> ，则<u>虞</u> 昨日已受<u>冯</u> 氏婿书。闻<u>王</u> 所言，不悦，呼女出，告以情。女怫然曰：“债主，吾仇也！以我事仇，但有一死！”<u>王</u> 无颜，托人告<u>黄</u> 以<u>冯</u> 氏之盟。<u>黄</u> 怒曰：“女姓<u>王</u> ，不姓<u>虞</u> 。我约在先，彼约在后，何得背盟！”遂控于邑宰，宰意以先约判归<u>黄</u> 。<u>冯</u> 曰：“<u>王</u> 某以女付<u>虞</u> ，固言婚嫁不复预闻，且某有定婚书，彼不过杯酒之谈耳。”宰不能断，将惟女愿从之。<u>黄</u> 又以金赂官，求其左袒，以此月余不决。</p>
<p>一日，有孝廉北上公车，过<u>东昌</u> ，使人问<u>王心斋</u> 。适问于<u>虞</u> ，<u>虞</u> 转诘之，盖孝廉姓<u>傅</u> ，即<u>阿卯</u> 也。入<u>闽</u> 籍，十八已乡荐矣，以前约未婚。其母嘱令便道访<u>王</u> ，问女曾否另字也。<u>虞</u> 大喜，邀<u>傅</u> 至家，历述所遭。然婿远来千里，患无凭据，<u>傅</u> 启箧出<u>王</u> 当日允婚书。<u>虞</u> 招<u>王</u> 至，验之果真，乃共喜。是日当官覆审，<u>傅</u> 投刺谒宰，其案始销。涓吉约期乃去。会试后，市币帛而还，居其旧第，行亲迎礼。进士报已到<u>闽</u> ，又报至<u>东</u> ，<u>傅</u> 又捷南宫，复入都观政而返。女不乐南渡，<u>傅</u> 亦以庐墓在，遂独往扶父柩，载母俱归。又数年，<u>虞</u> 卒，子才七八岁，女抚之过于其弟，使读书，得入邑庠。家称素封，皆<u>傅</u> 力也。</p>
<p> <u>异史氏</u> 曰：神龙中亦有游侠耶？彰善瘅恶，生死皆以雷霆，此<span class="kindle-cn-specialtext-double">钱塘破阵舞</span> 也。轰轰屡击，皆为一人，焉知<u>纫针</u> 非龙女谪降者耶？</p>
<h2 id='chapter_12_028'>桓侯</h2>
<p> <u>荆州</u> <u>彭好士</u> ，友家饮归，下马溲便，马龁草路傍。有细草一丛，蒙茸可爱，初放黄花，艳光夺目，马食已过半矣。<u>彭</u> 拔其余茎，嗅之有异香，因纳诸怀。超乘复行，马骛驶绝驰，颇觉快意，竟不计算归途，纵马所之。</p>
<p>忽见夕阳近山，始将旋辔，但望乱山丛沓，并不知其何所。一青衣人来，见马方喷嘶，代为捉衔，曰：“天已近暮，吾家主人便请宿止。”<u>彭</u> 问：“此属何地？”曰：“<u>阆</u> 中也。”<u>彭</u> 大骇，盖半日已千余里矣。因问：“主人为谁？”曰：“到彼自知。”又问：“何在？”曰：“咫尺耳。”遂代鞚疾行，人马若飞。过一山头，见半山中屋宇重叠，杂以屏幔，遥睹衣冠一簇，若有所伺。<u>彭</u> 至下马，相向拱敬。俄，主人出，气象刚猛，巾服都异人世，拱手向客曰：“今日客莫远于<u>彭</u> 君。”因揖<u>彭</u> ，请先行。<u>彭</u> 谦谢，不肯遽先。主人捉臂行之。<u>彭</u> 觉捉处如被械梏，痛欲折，不敢复争，遂行。下此者，犹相推让，主人或推之，或挽之，客皆呻吟倾跌，似不能堪，一依主命而行。</p>
<p>登堂，则陈设炫丽，两客一筵。<u>彭</u> 暗问接坐者：“主人何人？”答云：“此<u>张桓侯</u> 也。”<u>彭</u> 愕然，不敢复咳。合座寂然。酒既行，<u>桓侯</u> 曰：“岁岁叨扰亲宾，聊设薄酌，尽此区区之意。值远客辱临，亦属幸遇。仆窃妄有干求，如少存爱恋，即亦不强。”<u>彭</u> 起问：“何物？”曰：“尊乘已有仙骨，非尘世所能驱策。欲市马相易，如何？”<u>彭</u> 曰：“敬以奉献，不敢易也。”<u>桓侯</u> 曰：“当报以良马，且将赐以万金。”<u>彭</u> 离席伏谢，<u>桓侯</u> 命人曳起之。俄顷，酒馔纷纶。日落，命烛，众起辞，<u>彭</u> 亦告别。<u>桓侯</u> 曰：“君远来焉归？”<u>彭</u> 顾同席者曰：“已求此公作居停主人矣。”<u>桓侯</u> 乃遍以巨觞酌客，谓<u>彭</u> 曰：“所怀香草，鲜者可以成仙，枯者可以点金，草七茎，得金一万。”即命僮出方授<u>彭</u> ，<u>彭</u> 又拜谢。<u>桓侯</u> 曰：“明日造市，请于马群中任意择其良者，不必与之论价，吾自给之。”又告众曰：“远客归家，可少助以资斧。”众唯唯。觞尽，谢别而出。途中始诘姓字，同座者为<u>刘子翚</u> 。同行二三里，越岭，即睹村舍。众客陪<u>彭</u> 并至<u>刘</u> 所，始述其异。</p>
<p>先是，村中岁岁赛社于<u>桓侯</u> 之庙，斩牲优戏，以为成规，<u>刘</u> 其首善者也。三日前，赛社方毕。是午，各家皆有一人邀请过山。问之，言殊恍惚，但敦促甚急。过山见亭舍，相共骇疑。将至门，使者始实告之，众亦不敢却退。使者曰：“姑集此，邀一远客行至矣。”盖即<u>彭</u> 也。众述之惊怪。其中被把握者，皆患臂痛，解衣烛之，肤肉青黑。<u>彭</u> 自视亦然。众散，<u>刘</u> 即襆被供寝。既明，村中争延客，又伴<u>彭</u> 入市相马。十余日，相数十匹，苦无佳者，<u>彭</u> 亦拚苟就之。又入市，见一马，骨相似佳，骑试之，神骏无比。径骑入村，以待鬻者，再往寻之，其人已去。遂别村人欲归。村人各馈金赀，遂归。马一日行五百里。抵家，述所自来，人不之信。囊中出<u>蜀</u> 物，始共怪之。香草久枯，恰得七茎，遵方点化，家以暴富。遂敬诣故处，独祀<u>桓侯</u> 之祠，优戏三日而返。</p>
<p> <u>异史氏</u> 曰：观<u>桓侯</u> 燕宾，而后信<u>武夷</u> 幔亭非诞也。然主人肃客，遂使蒙爱者几欲折肱，则当年之勇力可想。</p>
<p> <u>吴木欣</u> 言：“有<u>李生</u> 者，唇不掩其门齿，露于外盈指。一日，于某所宴集，二客逊上下，其争甚苦。一力挽使前，一力却向后。力猛肘脱，<u>李</u> 适立其后，肘过触喙，双齿并堕，血下如涌。众愕然，其争乃息。”此与<u>桓侯</u> 之握臂折肱，同一笑也。</p>
<h2 id='chapter_12_029'>粉蝶</h2>
<p> <u>阳曰旦</u> ，<u>琼州</u> 士人也。偶自他郡归，泛舟于海。遭飓风，舟将覆，忽飘一虚舟来，急跃登之，回视则同舟尽没。风愈狂，瞑然任其所吹。亡何，风定。开眸，忽见岛屿，舍宇连亘。把棹近岸，直抵村门。村中寂然，行坐良久，鸡犬无声。见一门北向，松竹掩蔼。时已初冬，墙内不知何花，蓓蕾满树。心爱悦之，逡巡遂入。遥闻琴声，步少停。有婢自内出，年约十四五，飘洒艳丽，睹<u>阳</u> ，返身遽入。俄闻琴声歇，一少年出，讶问客所自来，<u>阳</u> 具告之。转诘邦族，<u>阳</u> 又告之。少年喜曰：“我姻亲也。”遂揖请入院。院中精舍华好，又闻琴声。既入舍；则一少妇危坐，朱弦方调，年可十八九，风采焕映。见客入，推琴欲逝。少年止之曰：“勿遁，此正卿家瓜葛。”因代溯所由，少妇曰：“是吾侄也。”因问其：“祖母尚健否？父母年几何矣？”<u>阳</u> 曰：“父母四十余，都各无恙。惟祖母六旬，得疾沉痼，一步履须人耳。侄实不省姑系何房，望祈明告，以便归述。”少妇曰：“道途辽阔，音问梗塞久矣。归时但告而父：‘<u>十姑</u> 问讯矣。’渠自知之。”<u>阳</u> 问：“姑丈何族？”少年曰：“<u>海屿</u> 姓<u>晏</u> 。此名<u>神仙岛</u> ，离<u>琼</u> 三千里，仆流寓亦不久也。”<u>十娘</u> 趋入，使婢以酒食饷客，鲜蔬香美，亦不知其何名。饭已，因与瞻眺，见园中桃杏含苞，颇以为怪。<u>晏</u> 曰：“此处夏无大暑，冬无大寒，花无断时。”<u>阳</u> 喜曰：“此乃仙乡。归告父母，可以移家作邻。”<u>晏</u> 但微笑。</p>
<p>还斋炳烛，见琴横案上，请一聆其雅操。<u>晏</u> 乃抚弦捻柱。<u>十娘</u> 自内出，<u>晏</u> 曰：“来，来！卿为若侄鼓之。”<u>十娘</u> 即坐，问侄：“愿何闻？”<u>阳</u> 曰：“侄素不读<span class="kindle-cn-specialtext-double">琴操</span> ，实无所愿。”<u>十娘</u> 曰：“但随意命题，皆可成调。”<u>阳</u> 笑曰：“‘海风引舟’，亦可作一调否？”<u>十娘</u> 曰：“可。”即按弦挑动，若有旧谱，意调崩腾。静会之，如身仍在舟中，为飓风之所摆簸。<u>阳</u> 惊叹欲绝，问：“可学否？”<u>十娘</u> 授琴，试使勾拨，曰：“可教也。欲何学？”曰：“适所奏<span class="kindle-cn-specialtext-double">飓风操</span> ，不知可得几日学？请先录其曲，吟诵之。”<u>十娘</u> 曰：“此无文字，我以意谱之耳。”乃别取一琴，作勾剔之势，使<u>阳</u> 效之。<u>阳</u> 习至更余，音节粗合，夫妻始别去。<u>阳</u> 目注心凝，对烛自鼓，久之，顿得妙悟，不觉起舞。举首，忽见婢立灯下，惊曰：“卿固犹未去耶？”婢笑曰：“<u>十姑</u> 命待安寝，掩户移檠耳。”审顾之，秋水澄澄，意态媚绝。<u>阳</u> 心动，微挑之，婢俯首含笑。<u>阳</u> 益惑之，遽起挽颈。婢曰：“勿尔！夜已四漏，主人将起。彼此有心，来宵未晚。”方狎抱间，闻<u>晏</u> 唤“<u>粉蝶</u> ”。婢作色曰：“殆矣！”急奔而去。<u>阳</u> 潜往听之，但闻<u>晏</u> 曰：“我固谓婢子尘缘未灭，汝必欲收录之。今如何矣？宜鞭三百！”<u>十娘</u> 曰：“此心一萌，不可给使，不如为吾侄遣之。”<u>阳</u> 甚惭惧，返斋灭烛自寝。天明，有童子来侍盥沐，不复见<u>粉蝶</u> 矣。心惴惴恐见谴逐。俄，<u>晏</u> 与<u>十娘</u> 并出，似无所介于怀，便考所业。<u>阳</u> 为一鼓。<u>十娘</u> 曰：“虽未入神，已得什九，肄熟可以臻妙。”<u>阳</u> 复求别传。<u>晏</u> 教以<span class="kindle-cn-specialtext-double">天女谪降</span> 之曲，指法拗折，习之三日，始能成曲。<u>晏</u> 曰：“梗概已尽，此后但须熟耳。娴此两曲，琴中无梗调矣。”</p>
<p> <u>阳</u> 颇忆家，告<u>十娘</u> 曰：“吾居此，蒙姑抚养甚乐，顾家中悬念。离家三千里，何日可能还也！”<u>十娘</u> 曰：“此即不难。故舟尚在，当助尔一帆风。子无家室，我已遣<u>粉蝶</u> 矣。”乃赠以琴，又授以药，曰：“归医祖母，不惟却病，亦可延年。”遂送至海岸，俾登舟，<u>阳</u> 觅楫，<u>十娘</u> 曰：“无须此物。”因解裙作帆，为之萦系。<u>阳</u> 虑迷途，<u>十娘</u> 曰：“勿忧，但听帆漾耳。”系已，下舟。<u>阳</u> 凄然，方欲拜别，而南风竞起，离岸已远矣。视舟中糗粮已具，然止足供一日之餐，心怨其吝。腹馁不敢多食，唯恐遽尽，但啖胡饼一枚，觉表里甘芳。余六七枚，珍而存之，即亦不复饥矣。俄见夕阳欲下，方悔来时未索膏烛。瞬息，遥见人烟，细审则<u>琼州</u> 也，喜极。旋已近岸，解裙裹饼而归。</p>
<p>入门，举家惊喜，盖离家已十六年矣，始知其遇仙。视祖母老病益惫，出药投之，沉疴立除。共怪问之，因述所见。祖母泫然曰：“是汝姑也。”初，老夫人有少女，名<u>十娘</u> ，生有仙姿，许字<u>晏</u> 氏。婿十六岁入山不返，<u>十娘</u> 待至二十余，忽无疾自殂，葬已三十余年。闻<u>旦</u> 言，共疑其未死。出其裙，则犹在家所素着也。饼分啖之，一枚终日不饥，而精神倍生。老夫人命发冢验视，则空棺存焉。</p>
<p> <u>旦</u> 初聘<u>吴</u> 氏女未娶，<u>旦</u> 数年不还，遂他适。共信<u>十娘</u> 言，以俟<u>粉蝶</u> 之至。既而年余无音，始议他图。临邑<u>钱秀才</u> ，有女名<u>荷生</u> ，艳名远播。年十六，未嫁而三丧其婿。遂媒定之，涓吉成礼。既入门，光艳绝代，<u>旦</u> 视之，则<u>粉蝶</u> 也。惊问曩事，女茫乎不知。盖被逐时，即降生之辰也。每为之鼓<span class="kindle-cn-specialtext-double">天女谪降</span> 之操，辄支颐凝想，若有所会。</p>
<h2 id='chapter_12_030'>李檀斯</h2>
<p> <u>长山</u> <u>李檀斯</u> ，国学生也。其村中有媪走无常，谓人曰：“今夜与一人舁<u>檀老</u> 投生<u>淄川</u> <u>柏家庄</u> 一新门中，身躯重赘，几被压死。”时<u>李</u> 方与客欢饮，悉以媪言为妄。至夜，无疾而卒。天明，如所言往问之，则其家夜生女矣。</p>
<h2 id='chapter_12_031'>锦瑟</h2>
<p> <u>沂</u> 人<u>王生</u> ，少孤，自为族。家清贫，然风标修洁，洒然裙屐少年也。富翁<u>兰</u> 氏，见而悦之，妻以女，许为起屋治产。娶未几而翁死。妻兄弟鄙不齿数。妇尤骄倨，常佣奴其夫，自享馐馔，生至，则脱粟瓢饮，折稊为匕，置其前。<u>王</u> 悉隐忍之。年十九，往应童子试，被黜。自郡中归，妇适不在室，釜中烹羊臛熟，就噉之。妇入，不语，移釜去。生大惭，抵箸地上，曰：“所遭如此，不如死！”妇恚，问死期，即授索为自经之具。生忿投羹碗，败妇颡。生含愤出，自念良不如死，遂怀带入深壑。</p>
<p>至丛树下，方择枝系带，忽见土崖间，微露裙幅。瞬息，一婢出，睹生急返，如影就灭，土壁亦无绽痕。固知妖异，然欲觅死，故无畏怖，释带坐觇之。少间，复露半面，一窥即缩去。念此鬼物，从之必有死乐，因抓石叩壁曰：“地如可入，幸示一途！我非求欢，乃求死者。”久之，无声，生又言之。内云：“求死请姑退，可以夜来。”音声清锐，细如游蜂。生曰：“诺。”遂退以待夕。未几，星宿已繁，崖间忽成高第，静敞双扉。生拾级而入，才数武，有横流涌注，气类温泉。以手探之，热如沸汤，不知其深几许。疑即鬼神示以死所，遂踊身入。热透重衣，肤痛欲糜，幸浮不沉。泅没良久，热渐可忍，极力爬抓，始登南岸，一身幸不泡伤。行次，遥见夏屋中有灯火，趋之。有猛犬暴出，龁衣败袜。摸石以投，犬稍却。又有群犬要吠，皆大如犊。危急间，婢出叱退，曰：“求死郎来耶？吾家娘子悯君厄穷，使妾送君入安乐窝，从此无灾矣。”挑灯导之，启后门，黯然行去。入一家，明烛射窗，曰：“君自入，妾去矣。”</p>
<p>生入室四瞻，盖已入己家矣，反奔而出。遇妇所役老媪曰：“终日相觅，又焉往！”反曳入。妇帕裹伤处，下床笑逆，曰：“夫妻年余，狎谑顾不识耶？我知罪矣。君受虚诮，我被实伤，怒亦可以少解。”乃于床头取巨金二铤置生怀，曰：“以后衣食，一唯君命，可乎？”生不语，抛金夺门而奔，仍将入壑，以叩高第之门。既至野，则婢行缓弱，挑灯犹遥望之。生急奔且呼，灯乃止。既至，婢曰：“君又来，负娘子苦心矣。”生曰：“我求死，不谋与卿复求活。娘子巨家，地下亦应需人。我愿服役，实不以有生为乐。”婢曰：“乐死不如苦生，君设想何左也！吾家无他务，惟淘河、粪除、饲犬、负尸，作不如程，则刵耳、劓鼻、敲刖趾。君能之乎？”答曰：“能之。”又入后门，生问：“诸役何也？适言负尸，何处得如许死人？”婢曰：“娘子慈悲，设‘给孤园’收养九幽横死无归之鬼。鬼以千计，日有死亡，须负瘗之耳。请一过观之。”</p>
<p>移时，入一门，署“给孤园”。入，则屋宇错杂，秽臭熏人。园中鬼见烛群集，皆断头缺足，不堪入目。回首欲行，见尸横墙下，近视之，血肉狼籍。曰：“半日未负，已被狗咋。”即使生移去之，生有难色。婢曰：“君如不能，请仍归享安乐。”生不得已，负置秘处。乃求婢缓颊，幸免尸污，婢诺。行近一舍，曰：“姑坐此，妾入言之。饲狗之役较轻，当代图之，庶几得当以报。”去少顷，奔出，曰：“来，来！娘子出矣。”生从入，见堂上笼烛四悬，有女郎近户坐，乃二十许天人也。生伏阶下。女郎命曳起之，曰：“此一儒生，乌能饲犬？可使居西堂，主簿。”生喜，伏谢。女曰：“汝似朴诚，可敬乃事。如有舛错，罪责不轻也！”生唯唯。婢导至西堂，见栋壁清洁，喜甚，谢婢。始问娘子官阀，婢曰：“小字<u>锦瑟</u> ，东海<u>薛侯</u> 女也。妾名<u>春燕</u> 。旦夕所需，幸相闻。”婢去，旋以衣履衾褥来，置床上。生喜得所。黎明，早起视事，录鬼籍。一门仆役，尽来参谒，馈酒送脯甚多。生引嫌，悉却之。日两餐，皆自内出。娘子察其廉谨，特赐儒巾鲜衣。凡有赍赉，皆遣<u>春燕</u> 。婢颇风格，既熟，颇以眉目送情。生斤斤自守，不敢少致差跌，但伪作钝。积二年余，赏给倍于常廪，而生谨抑如故。</p>
<p>一夜方寝，闻内第喊噪，急起，捉刀出，见炬火光天。入窥之，则群盗充庭，厮仆骇窜。一仆促与偕遁，生不肯，涂面束腰，杂盗中呼曰：“勿惊<u>薛娘子</u> ！但当分括财物，勿使遗漏。”时诸舍群贼方搜<u>锦瑟</u> 不得，生知未为所获，潜入第后独觅之。遇一伏妪，始知女与<u>春燕</u> 皆越墙矣。生亦过墙，见主婢伏于暗陬。生曰：“此处乌可自匿？”女曰：“吾不能复行矣！”生弃刀负之，奔二三里许，汗流竟体，始入深谷，释肩令坐。欻，一虎来。生大骇，欲迎当之，虎已衔女。生急捉虎耳，极力伸臂入虎口，以代<u>锦瑟</u> 。虎怒，释女，嚼生臂，脆然有声。臂断落地，虎亦返去。女泣曰：“苦汝矣！苦汝矣！”生忙遽未知痛楚，但觉血溢如水，使婢裂衿裹断处。女止之，俯觅断臂，自为续之，乃裹之。东方渐白，始缓步归。登堂如墟。</p>
<p>天既明，仆媪始渐集。女亲诣西堂，问生所苦。解裹，则臂骨已续，又出药糁其创，始去。由此益重生，使一切享用，悉与己等。臂愈，女置酒内室以劳之。赐之坐，三让而后隅坐。女举爵如让宾客，久之，曰：“妾身已附君体，意欲效<u>楚王</u> 女之于臣<u>建</u> 。但无媒，羞自荐耳。”生惶惑曰：“某受恩重，杀身不足酬。所为非分，惧遭雷殛，不敢从命。苟怜无室，赐婢已过。”一日，女长姊<u>瑶台</u> 至，四十许佳人也。至夕，招生入，<u>瑶台</u> 命坐，曰：“我千里来，为妹主婚，今夕可配君子。”生又起辞。<u>瑶台</u> 遽命酒，使两人易盏。生固辞，<u>瑶台</u> 夺易之。生乃伏地谢罪，受饮之。<u>瑶台</u> 出，女曰：“实告君，妾乃仙姬，以罪被谪。自愿居地下，收养冤魂，以赎帝谴。适遭天魔之劫，遂与君有附体之缘。远邀大姊来，固主婚嫁，亦使代摄家政，以便从君归耳。”生起敬曰：“地下最乐！某家有悍妇，且屋宇隘陋，势不能容委曲以共其生。”女笑曰：“不妨。”既醉归寝，欢恋臻至。过数日，谓生曰：“冥会不可长，请郎归。君干理家事毕，妾当自至。”以马授生，启扉自出，壁复合矣。</p>
<p>生骑马入村，村人尽骇。至家门，则高庐焕映矣。先是，生去，妻召两兄至，将箠楚报之，至暮不归，始去。或于沟中得生履，疑其已死。既而年余无耗。有<u>陕</u> 中贾某，媒通<u>兰</u> 氏，遂就生第与妇合。半年中，修建连亘。贾出经商，又买妾归，自此不安其室。贾亦恒数月不归。生讯得其故，怒，系马而入。见旧媪，媪惊伏地。生叱骂久，使导诣妇所，寻之已遁。既于舍后得之，已自经死。遂使人舁归<u>兰</u> 氏。呼妾出，年十八九，风致亦佳，遂与寝处。贾托村人，求反其妾，妾哀号不肯去。生乃具状，将讼其霸产占妻之罪。贾不敢复言，收肆西去。方疑<u>锦瑟</u> 负约，一夕，正与妾饮，则车马叩门而女至矣。女但留<u>春燕</u> ，余即遣归。入室，妾朝拜之，女曰：“此有宜男相，可以代妾苦矣。”即赐以锦裳珠饰。妾拜受，立侍之，女挽坐，言笑甚欢。久之，曰：“我醉欲眠！”生亦解履登床，妾始出。入房，则生卧榻上，异而反窥之，烛已灭矣。生无夜不宿妾室。一夜，妾起，潜窥女所，则生及女方共笑语，大怪之。急反告生，则床上无人矣。天明，阴告生，生亦不自知，但觉时留女所、时寄妾宿耳。生嘱隐其异。久之，婢亦私生，女若不知之。婢忽临蓐难产，但呼“娘子”。女入，胎即下，举之，男也。为断脐置婢怀，笑曰：“婢子勿复尔！业多，则割爱难矣。”自此，婢不复产。妾出五男二女。居三十年，女时返其家，往来皆以夜。一日，携婢去，不复来。生年八十，忽携老仆夜出，亦不返。</p>
<h2 id='chapter_12_032'>太原狱</h2>
<p> <u>太原</u> 有民家，姑妇皆寡。姑中年，不能自洁，村无赖频频就之。妇不善其行，阴于门户墙垣阻拒之。姑惭，借端出妇。妇不去，颇有勃豀。姑益恚，反相诬，告诸官。官问奸夫姓名，媪曰：“夜来宵去，实不知其阿谁，鞫妇自知。”因唤妇。妇果知之，而以奸情归媪，苦相抵。拘无赖至，又哗辨：“两无所私。彼姑妇不相能，故妄言相诋毁耳。”官曰：“一村百人，何独诬汝？”重笞之。无赖叩乞免责，自认与妇通。械妇，妇终不承，逐去之。妇忿告宪院，仍如前，久不决。</p>
<p>时<u>淄</u> 邑<u>孙</u> 进士<u>柳</u> 下令<u>临晋</u> ，推折狱才，遂下其案于<u>临晋</u> 。人犯到，公略讯一过，寄监讫，便命隶人备砖石刀锥，质明听用。共疑曰：“严刑自有桎梏，何将以非刑折狱耶？”不解其意，姑备之。明日，升堂，问知诸具已备，命悉置堂上。乃唤犯者，又一一略鞫之。乃谓姑妇：“此事亦不必甚求清析。淫妇虽未定，而奸夫则确。汝家本清门，不过一时为匪人所诱，罪全在某。堂上刀石具在，可自取击杀之。”姑妇趦趄，恐邂逅抵偿。公曰：“无虑，有我在。”于是媪妇并起，掇石交投。妇衔恨已久，两手举巨石，恨不即立毙之。媪惟以小石击臀腿而已。又命用刀。妇把刀贯胸膺，媪犹逡巡未下。公止之曰：“淫妇我知之矣。”命执媪严梏之，遂得其情。笞无赖三十，其案始结。</p>
<p>附记：公一日遣役催租，租户他出，妇应之。役不得贿，拘妇至。公怒曰：“男子自有归时，何得扰人家室！”遂笞役，遣妇去。乃命匠多备手械，以备敲比。明日，合邑传颂公仁。欠赋者闻之，皆使妻出应，公尽拘而械之。余尝谓：<u>孙公</u> 才非所短，然如得其情，则喜而不暇哀矜矣。</p>
<h2 id='chapter_12_033'>新郑讼</h2>
<p> <u>长山</u> <u>石</u> 进士<u>宗玉</u> ，为<u>新郑</u> 令。适有远客<u>张某</u> ，经商于外，因病思归，不能骑步，赁手车一辆，携赀五千，两夫挽载以行。至<u>新郑</u> ，两夫往市饮食，<u>张</u> 守赀独卧车中。有某甲过，睨之，见旁无人，夺赀去。<u>张</u> 不能御，力疾起，遥尾缀之，入一村中，又从之，入一门内。<u>张</u> 不敢入，但自短垣窥觇之。甲释所负，回首见窥者，怒执为贼，缚见<u>石公</u> ，因言情状。问<u>张</u> ，备述其冤。公以无质实，叱去之。二人下，皆以官无皂白。公置若不闻。颇忆甲久有逋赋，遣役严追之。逾日，即以银三两投纳。<u>石公</u> 问金所自来，甲云：“质衣鬻物。”皆指名以实之。<u>石公</u> 遣役令视纳税人，有与甲同村者否。适甲邻人在，唤入问之：“汝既为某甲近邻，金所从来，尔当知之。”邻曰：“不知。”公曰：“邻家不知，其来暧昧。”甲惧，顾邻曰：“我质某物、鬻某器，汝岂不知？”邻急曰：“然，固有之矣。”公怒曰：“尔必与甲同盗，非刑询不可！”命取梏械。邻人惧曰：“吾以邻故，不敢招怨，今刑及己身，何讳乎？彼实劫<u>张某</u> 钱所市也。”遂释之。时<u>张</u> 以丧赀未归，乃责甲押偿之。此亦见<u>石</u> 之能实心为政也。</p>
<p> <u>异史氏</u> 曰：<u>石公</u> 为诸生时，恂恂雅饬，意其入翰苑则优，簿书则诎。乃一行作吏，神君之名，噪于<u>河</u> 朔。谁谓文章无经济哉！故志之以风有位者。</p>
<h2 id='chapter_12_034'>李象先</h2>
<p> <u>李象先</u> ，<u>寿光</u> 之闻人也。前世为某寺执爨僧，无疾而化。魂出栖坊上，下见市上行人，皆有火光出颠上，盖体中阳气也。夜既昏，念坊上不可久居，但诸舍暗黑，不知所之，唯一家灯火犹明，飘赴之。及门，则身已婴儿。母乳之。见乳恐惧，腹不胜饥，闭目强吮。逾三月余，即不复乳，乳之则惊惧而啼。母以米沈间枣栗哺之，得长成。是为<u>象先</u> 。儿时至某寺，见寺僧，皆能呼其名。至老犹畏乳。</p>
<p> <u>异史氏</u> 曰：<u>象先</u> 学问渊博，<u>海岱</u> 清士。子早贵，身仅以文学终，此佛家所谓福业未修者耶？弟亦名士。生有隐疾，数月始一动。动时急起，不顾宾客，自外呼而入，于是婢媪尽避，使及门复痿，则不入室而反。兄弟皆奇人也。</p>
<h2 id='chapter_12_035'>房文淑</h2>
<p> <u>开封</u> <u>邓成德</u> ，游学至<u>兖</u> ，寓败寺中，佣为造齿籍者缮写。岁暮，僚役各归家，<u>邓</u> 独炊庙中。黎明，有少妇叩门而入，艳绝，至佛前焚香叩拜而去。次日，又如之。至夜，<u>邓</u> 起挑灯，适有所作，女至益早。<u>邓</u> 曰：“来何早也？”女曰：“明则人杂，故不如夜。太早，又恐扰君清睡。适望见灯光，知君已起，故至耳。”生戏曰：“寺中无人，寄宿可免奔波。”女哂曰：“寺中无人，君是鬼耶？”<u>邓</u> 见其可狎，俟拜毕，曳坐求欢。女曰：“佛前岂可作此。身无片椽，尚作妄想！”</p>
<p> <u>邓</u> 固求不已。女曰：“去此三十里某村，有六七童子，延师未就。君往访<u>李前川</u> ，可以得之。托言携有家室，令别给一舍，妾便为君执炊，此长策也。”<u>邓</u> 虑事发获罪，女曰：“无妨。妾<u>房</u> 氏，小名<u>文淑</u> ，并无亲属，恒终岁寄居舅家，有谁知。”<u>邓</u> 喜。既别女，即至某村，谒见<u>李前川</u> ，谋果遂。约岁前即携家至。既反，告女，女约候于途中。<u>邓</u> 告别同党，借骑而去。女果待于半途，乃下骑，以辔授女，御之而行。至斋，相得甚欢。</p>
<p>积六七年，居然琴瑟，并无追逋逃者。女忽生一子。<u>邓</u> 以妻不育，得之甚喜，名曰<u>兖生</u> 。女曰：“伪配终难作真。妾将辞君而去，又生此累人物何为！”<u>邓</u> 曰：“命好，倘得余钱，拟与卿遁归乡里，何出此言？”女曰：“多谢，多谢！我不能胁肩谄笑，仰大妇眉睫，为人作乳媪，呱呱者难堪也！”<u>邓</u> 代妻明不妒，女亦不言。月余，<u>邓</u> 解馆，谋与<u>前川</u> 子同出经商。告女曰：“我思先生设帐，必无富有之期。今学负贩，庶有归时。”女亦不答。至夜，女忽抱子起。<u>邓</u> 问：“何作？”女曰：“妾欲去。”<u>邓</u> 急起，追问之，门未启，而女已杳。骇极，始悟其非人也。<u>邓</u> 以形迹可疑，故亦不敢告人，托之归宁而已。</p>
<p>初，<u>邓</u> 离家，与妻<u>娄</u> 约，年终必返。既而数年无音，传其已死。兄以其无子，欲改醮之。<u>娄</u> 更以三年为期，日惟以纺绩自给。一日，既暮，往扃外户，一女子掩入，怀中绷儿，曰：“自母家归，适晚。知姊独居，故求寄宿。”<u>娄</u> 内之。至房中，视之，二十余丽者也。喜与共榻，同弄其儿，儿白如瓠。叹曰：“未亡人遂无此物！”女曰：“我正嫌其累人，即嗣为姊后，何如？”<u>娄</u> 曰：“无论娘子不忍割爱，即忍之，妾亦无乳能活之也。”女曰：“不难。当儿生时，患无乳，饮药半剂而效。今余药尚存，即以奉赠。”遂出一裹，置窗间。<u>娄</u> 漫应之，未遽怪也。既寝，及醒呼之，则儿在而女已启门去矣。骇极。日向辰，儿啼饥。<u>娄</u> 不得已，饵其药，移时湩流，遂哺儿。积年余，儿渐丰肥，渐学语言，爱之不啻己出。由是再醮之心遂绝。但早起抱儿，不能操作谋衣食，益窘。</p>
<p>一日，女忽至。<u>娄</u> 恐其索儿，先问其不谋而去之罪，后叙其鞠养之苦。女笑曰：“姊告诉艰难，我遂置儿不索耶？”遂招儿，儿啼入<u>娄</u> 怀。女曰：“犊子不认其母矣！此百金不能易，可将金来，署立券保。”<u>娄</u> 以为真，颜作赪。女笑曰：“姊勿惧，妾来正为儿也。别后虑姊无豢养之资，因多方措十余金来。”乃出金授<u>娄</u> 。<u>娄</u> 恐受其金，索儿有词，坚却之。女置床上，出门径去。抱子追之，其去已远，呼亦不顾，疑其意恶。然得金，少权子母，家以饶足。又三年，<u>邓</u> 贾有赢余，治装归。方共慰藉，睹儿，问谁氏子，妻告以故。问：“何名？”曰：“渠母呼之<u>兖生</u> 。”生惊曰：“此真吾子也！”问其时日，即夜别之日。<u>邓</u> 乃历叙与<u>房文淑</u> 离合之情，益共欣慰。犹望女至，而终渺矣。</p>
<h2 id='chapter_12_036'>秦桧</h2>
<p> <u>青州</u> <u>冯中堂</u> 家，杀一豕，去毛鬣，肉内有字云：“<u>秦桧</u> 七世身。”烹而啖之，其肉臭恶，因投诸犬。呜呼！<u>桧</u> 之肉，恐犬亦不当食之矣！</p>
<p>闻<u>益都</u> 人说：中堂之祖，前身在<u>宋</u> 朝为<u>桧</u> 所害，故生平最敬<u>岳武穆</u> 。于<u>青州</u> 城北通衢傍建<u>岳王殿</u> ，<u>秦桧</u> 、<u>万俟卨</u> 伏跪地下。往来行人瞻礼<u>岳王</u> ，则投石<u>桧</u> 、<u>卨</u> ，香火不绝。后大兵征<u>于七</u> 之年，<u>冯</u> 氏子孙毁<u>岳王</u> 像。数里外，有俗祠“子孙娘娘”，因舁<u>桧</u> 、<u>卨</u> 其中，使朝跪焉。百世下，必有<u>杜十姨</u> 、<u>伍髭须</u> 之误，甚可笑也。</p>
<p>又<u>青州</u> 城内，旧有<u>澹台子羽祠</u> 。当<u>魏珰</u> 烜赫时，世家中有媚之者，就<u>子羽</u> 毁冠去须，改作<u>魏</u> 监。此亦骇人听闻者也。</p>
<h2 id='chapter_12_037'>浙东生</h2>
<p> <u>浙东</u> 生<u>房某</u> ，客于<u>陕</u> ，教授生徒。尝以胆力自诩。一夜，裸卧，忽有毛物从空堕下，击胸有声，觉大如犬，气咻咻然，四足挠动。大惧，欲起，物以两足扑倒之，恐极而死。经一时许，觉有人以尖物穿鼻，大嚏，乃苏。见室中灯火荧荧，床边坐一美人，笑曰：“好男子！胆气固如此耶！”生知为狐，益惧。女渐与戏，胆始放，遂共狎昵。积半年，如琴瑟之好。一日，女卧床头，生潜以猎网蒙之。女醒，不敢动，但哀乞。生笑不前。女忽化白气，从床下出，恚曰：“终非好相识！可送我去。”以手曳之，身不觉自行。出门，凌空翕飞。食顷，女释手，生晕然坠落。适世家园中有虎阱，揉木为圈，结绳作网，以覆其口。生坠网上，网为之侧，以腹受网，身半倒悬。下视，虎蹲阱中，仰见卧人，跃上，近不盈尺，心胆俱碎。园丁来饲虎，见而怪之。扶上，已死，移时始渐苏，备言其故。其地乃<u>浙</u> 界，离家止四百余里矣。主人赠以赀遣归。归告人：“虽得两次死，然非狐则贫不能归也。”</p>
<h2 id='chapter_12_038'>博兴女</h2>
<p> <u>博兴</u> 民<u>王某</u> ，有女及笄。势豪某窥其姿，伺女出，掠去，无知者。至家逼淫，女号嘶撑拒，某缢杀之。门外故有深渊，遂以石系尸，沉其中。<u>王</u> 觅女不得，计无所施。天忽雨，雷电绕豪家，霹雳一声，龙下攫豪首去。天晴，渊中女尸浮出，一手捉人头，审视，则豪头也。官知，鞫其家人，始得其情。龙，其女之所化与？不然，何以能尔也？奇哉！</p>
<h2 id='chapter_12_039'>一员官</h2>
<p> <u>济南</u> 同知<u>吴公</u> ，刚正不阿。时有陋规，凡贪墨者，亏空犯赃罪，上官辄庇之，以赃分摊属僚，无敢梗者。以命公，不受，强之不得，怒加叱骂。公亦恶声还报之，曰：“某官虽微，亦受君命。可以参处，不可以骂詈也！要死便死，不能损朝廷之禄，代人偿枉法赃耳！”上官乃改颜温慰之。人皆言斯世不可以行直道，人自无直道耳，何反咎斯世之不可行哉！会<u>高苑</u> 有<u>穆情怀</u> 者，狐附之，辄慷慨与人谈论，音响在座上，但不见其人。适至郡，宾客谈次，或诘之曰：“仙固无不知，请问郡中官共几员？”应声答曰：“一员。”共笑之。复诘其故，曰：“通郡官僚虽七十有二，其实可称为官者，<u>吴同知</u> 一人而已。”</p>
<p>是时<u>泰安</u> 知州<u>张公</u> ，人以其木强，号之“橛子”。凡贵官大僚登<u>岱</u> 者，夫马兜舆之类，需索烦多，州民苦于供亿。公一切罢之。或索羊豕，公曰：“我即一羊也，一豕也，请杀之以犒驺从。”大僚亦无奈之。公自远宦，别妻子者十二年。初莅<u>泰安</u> ，夫人及公子自都中来省之，相见甚欢。逾六七日，夫人从容曰：“君尘甑犹昔，何老悖不念子孙耶？”公怒，大骂，呼杖，逼夫人伏受。公子覆母号泣，求代。公横施挞楚，乃已。夫人即偕公子命驾归，矢曰：“渠即死于是，吾亦不复来矣！”逾年，公卒。此不可谓非今之强项令也。然以久离之琴瑟，何至以一言而躁怒至此，岂人情哉！而威福能行于床笫，事更奇于鬼神矣。</p>
<h2 id='chapter_12_040'>丐仙</h2>
<p> <u>高玉成</u> ，故家子，居<u>金城</u> 之<u>广里</u> 。善针灸，不择贫富辄医之。里中来一丐者，胫有废疮，卧于道，脓血狼籍，臭不可近。居人恐其死，日一饴之。<u>高</u> 见而怜焉，遣人扶归，置于耳舍。家人恶其臭，掩鼻遥立。<u>高</u> 出艾亲为之灸，日饷以疏食。数日，丐者索汤饼，仆人怒诃之。<u>高</u> 闻，即命仆赐以汤饼。未几，又乞酒肉。仆走告曰：“乞人可笑之甚！方其卧于道也，日求一餐不可得。今三饭犹嫌粗粝，既与汤饼，又乞酒肉。此等贪饕，只宜仍弃之道上耳！”<u>高</u> 问其疮，曰：“痂渐脱落，似能步履，顾假咿呦作呻楚状。”<u>高</u> 曰：“所费几何！即以酒肉馈之，待其健，或不吾仇也。”仆伪诺之，而竟不与，且与诸曹偶语，共笑主人痴。</p>
<p>次日，<u>高</u> 亲诣视丐，丐跛而起，谢曰：“蒙君高义，生死人而肉白骨，惠深覆载。但新瘥未健，妄思馋嚼耳。”高知前命不行，呼仆痛笞之，立命持酒炙饵丐者。仆衔之，夜分，纵火焚耳舍，乃故呼号。<u>高</u> 起视，舍已烬，叹曰：“丐者休矣！”督众救灭。见丐者酣卧火中，齁声雷动。唤之起，故惊曰：“屋何往？”群始惊其异。<u>高</u> 弥重之，卧以客舍，衣以新衣，日与同坐处。问其姓名，自言：“<u>陈九</u> 。”居数日，容益光泽，言论多风格。又善手谈，<u>高</u> 与对局，辄败，乃日从之学，颇得其奥秘。如此半年，丐者不言去，<u>高</u> 亦一时少之不乐也。即有贵客来，亦必偕之同饮。或掷骰为令，<u>陈</u> 每代<u>高</u> 呼采，雉卢无不如意。<u>高</u> 大奇之。每求作剧，辄辞不知。</p>
<p>一日，语<u>高</u> 曰：“我欲告别。向受君惠且深，今薄设相邀，勿以人从也。”<u>高</u> 曰：“相得甚欢，何遽诀绝？且君杖头空虚，亦不敢烦作东道主。”<u>陈</u> 固邀之曰：“杯酒耳，亦无所费。”<u>高</u> 曰：“何处？”答云：“园中。”时方严冬，<u>高</u> 虑园亭苦寒，<u>陈</u> 固言：“不妨。”乃从如园中。觉气候顿暖，似三月初。又至亭中，益暖。异鸟成群，乱哢清咮，仿佛暮春时。亭中几案，皆镶以瑙玉。有一水晶屏，莹澈可鉴，中有花树摇曳，开落不一，又有白禽似雪，往来句辀于其上。以手抚之，殊无一物。<u>高</u> 愕然良久。坐，见鹆栖架上，呼曰：“茶来！”俄见朝阳丹凤，衔一赤玉盘，上有玻璃盏二，盛香茗，伸颈屹立。饮已，置盏其中，凤衔之，振翼而去。鹆又呼曰：“酒来！”即有青鸾黄鹤，翩翩自日中来，衔壶衔杯，纷置案上。顷之，则诸鸟进馔，往来无停翅。珍错杂陈，瞬息满案，肴香酒洌，都非常品。<u>陈</u> 见<u>高</u> 饮甚豪，乃曰：“君宏量，是得大爵。”鹆又呼曰：“取大爵来！”忽见日边，有巨蝶攫鹦鹉杯，受斗许，翔集案间。<u>高</u> 视蝶大于雁，两翼绰约，文采灿丽，亟加赞叹。<u>陈</u> 唤曰：“蝶子劝酒！”蝶展然一飞，化为丽人，绣衣翩跹，前而进酒。<u>陈</u> 曰：“不可无以佐觞。”女乃仙仙而舞。舞到酣际，足离于地者尺余，辄仰折其首，直与足齐，倒翻身而起立，身未尝着于尘埃。且歌曰：</p>
<p class="kindle-cn-poem-center">连翩笑语踏芳丛，低亚花枝拂面红。</p>
<p class="kindle-cn-poem-center">曲折不知金钿落，更随蝴蝶过篱东。</p>
<p class="kindle-cn-para-no-indent">余音袅袅，不啻绕梁。<u>高</u> 大喜，拉与同饮。<u>陈</u> 命之坐，亦饮之酒。<u>高</u> 酒后，心摇意动，遽起狎抱。视之，则变为夜叉，睛突于眦，牙出于喙，黑肉凹凸，怪恶不可状。<u>高</u> 惊释手，伏几战慄。<u>陈</u> 以箸击其喙，诃曰：“速去！”随击而化，又为蝴蝶，飘然飏去。</p>
<p> <u>高</u> 惊定，辞出。见月色如洗，漫语<u>陈</u> 曰：“君旨酒嘉肴，来自空中，君家当在天上。盍携故人一游？”<u>陈</u> 曰：“可。”即与携手跃起。遂觉身在空冥，渐与天近。见有高门，口圆如井，入则光明似昼。阶路皆苍石砌成，滑洁无纤翳。有大树一株，高数丈，上开赤花，大如莲，纷纭满树。下一女子，捣绛红之衣于砧上，艳丽无双。<u>高</u> 木立睛停，竟忘行步。女子见之，怒曰：“何处狂郎，妄来此处！”辄以杵投之，中其背。<u>陈</u> 急曳于虚所，切责之。<u>高</u> 被杵，酒亦顿醒，殊觉汗愧。乃从<u>陈</u> 出，有白云接于足下。<u>陈</u> 曰：“从此别矣。有所嘱，慎志勿忘：君寿不永，明日速避西山中，当可免。”<u>高</u> 欲挽之，反身竟去。</p>
<p> <u>高</u> 觉云渐低，身落园中，则景物大非。归与妻子言，共相骇异，视衣上着杵处，异红如锦，有奇香。早起从<u>陈</u> 言，裹粮入山。大雾障天，茫茫然不辨径路。蹑荒急奔，忽失足，堕云窟中，觉深不可测，而身幸不损。定醒良久，仰见云气如笼，乃自叹曰：“仙人令我逃避，大数终不能免，何时出此窟耶！”又坐移时，见深处隐隐有光，遂起而渐入，则别有天地。有三老方对弈，见<u>高</u> 至，亦不顾问，棋不辍。<u>高</u> 蹲而观焉。局终，敛子入盒，方问客何得至此。<u>高</u> 言：“迷堕失路。”老者曰：“此非人间，不宜久淹。我送君归。”乃导至窟下，觉云气拥之以升，遂履平地。见山中树色深黄，萧萧木落，似是秋杪，大惊曰：“我以冬来，何变暮秋？”奔赴家中，妻子尽惊，相聚而泣。<u>高</u> 讶问之，妻曰：“君去三年不返，皆以为异物矣。”<u>高</u> 曰：“异哉！才顷刻耳。”于腰中出其糗粮，已若灰烬。相与诧异。妻曰：“君行后，我梦二人皂衣闪带，似谇赋者，然入室张顾，曰：‘彼何往？’我诃之曰：‘彼已外出。尔即官差，何得入闺闼中！’二人乃出，且行且语，云‘怪事怪事’而去。”乃悟己所遇者，仙也；妻所梦者，鬼也。<u>高</u> 每对客，衷杵衣于内，满座皆闻其香，非麝非兰，着汗弥盛。</p>
<h2 id='chapter_12_041'>人妖</h2>
<p> <u>马</u> 生<u>万宝</u> 者，<u>东昌</u> 人，疏狂不羁。妻<u>田氏</u> ，亦放诞风流。伉俪甚敦。有女子来，寄居邻人寡媪家，言为翁姑所虐，暂出亡。其缝纫绝巧，便为媪操作，媪喜而留之。逾数日，自言能于宵分按摩，愈女子瘵蛊。媪常至生家，游扬其术，<u>田</u> 亦未尝着意。生一日于墙隙窥见女，年十八九已来，颇风格，心窃好之。私与妻谋，托疾以招之。媪先来，就榻抚问已，言：“蒙娘子招，便将来。但渠畏见男子，请勿以郎君入。”妻曰：“家中无广舍，渠侬时复出入，可复奈何？”已又沉思曰：“晚间西村阿舅家招渠饮，即嘱令勿归，亦大易。”媪诺而去。妻与生用拔<u>赵</u> 帜易<u>汉</u> 帜计，笑而行之。</p>
<p>日曛黑，媪引女子至，曰：“郎君晚回家否？”<u>田</u> 曰：“不回矣。”女子喜曰：“如此方好。”数语，媪别去。<u>田</u> 便燃烛，展衾，让女先上床，己亦脱衣隐烛，忽曰：“几忘却，厨舍门未关，防狗子偷吃也。”便下床，启门易生。生窸窣入，上床与女共枕卧。女颤声曰：“我为娘子医清恙也。”间以昵辞，生不语。女即抚生腹，渐至脐下，停手不摩，遽探其私，触腕崩腾。女惊怖之状，不啻误捉蛇蝎，急起欲遁。生沮之。以手入其股际，则擂垂盈掬，亦伟器也。大骇，呼火。生妻谓事决裂，急燃灯至，欲为调停，则见女投地乞命。羞惧，趋出。生诘之，云是<u>谷城</u> 人<u>王二喜</u> ，以兄<u>大喜</u> 为<u>桑冲</u> 门人，因得转传其术。又问：“玷几人矣？”曰：“身出行道不久，只得十六人耳。”生以其行可诛，思欲告郡，而怜其美，遂反接而宫之。血溢陨绝，食顷复苏。卧之榻，覆之衾，而嘱曰：“我以药医汝，创痏平，从我终焉可也，不然，事发不赦！”<u>王</u> 诺之。</p>
<p>明日，媪来，生绐之曰：“伊是我表侄女<u>王二姐</u> 也。以天阉为夫家所逐，夜为我家言其由，始知之。忽小不康，将为市药饵，兼请诸其家，留与荆人作伴。”媪入室视<u>王</u> ，见其面色败如尘土，即榻问之，曰：“隐所暴肿，恐是恶疽。”媪信之，去。生饵以汤，糁以散，日就平复。夜辄引与狎处，早起，则为<u>田</u> 提汲补缀，洒扫执炊，如媵婢然。</p>
<p>居无何，<u>桑冲</u> 伏诛，同恶者七人并弃市，惟<u>二喜</u> 漏网，檄各属严缉。村人窃共疑之，集村媪隔裳而探其隐，群疑乃释。<u>王</u> 自是德生，遂从<u>马</u> 以终焉。后卒，即葬府西<u>马</u> 氏墓侧，今依稀在焉。</p>
<p> <u>异史氏</u> 曰：<u>马万宝</u> 可云善于用人者矣。儿童喜蟹可把玩，而又畏其钳，因断其钳而畜之。呜呼！苟得此意，以治天下可也。</p>
</div>
</body>
</html>



